---
title: 'Innsbruck: una piacevole passeggiata con cane e gatto ' 
description: "Non avevamo aspettative sul capoluogo del Tirolo settentrionale, così ci siamo lasciati meravigliare viuzza dopo viuzza ed è stata una bellissima scoperta"
image: https://res.cloudinary.com/ilgattodicitturin/image/upload/v1657706817/Articoli/Innsbruck_a_passeggio.jpg
date: 2022-07-26T17:00:00.000
categories: ["Viaggio", "Austria"]
type: regular
---
Innsbruck è stata la prima cittadina austriaca che abbiamo visitato con i nostri animali non appena varcato il confine italiano. Abbiamo comprato qualche yogurt a Vipiteno e poi via, superato il Brennero, ci siamo lasciati casa alle spalle. Siamo arrivati di sera, sotto un temporale, abbiamo cercato il parcheggio più vicino e siamo andati a dormire. L'indomani era lunedì di Pentecoste, festa per tutti. Ci siamo svegliati con un bel sole caldo e abbiamo spostato il van in una viuzza residenziale con case colorate da un lato e ville d'epoca dall'altro, l'ideale per iniziare a passeggiare con Olimpia e Sakè per le vie di Innsbruck. 

#### Come organizzare una passeggiata ad Innsbruck con cane e gatto 

Abbiamo iniziato il nostro tour della città dal parco del Palazzo Imperiale: un giardino piuttosto grande, ben curato, con alberi secolari, un laghetto con le anatre, aiuole colorate e numerose panchine. Davvero un bel posticino dove rilassarsi e magari leggere un libro.
Passando davanti al Palazzo Imperiale e girando sulla destra ci si addentra nel cuore del centro storico, fino ad arrivare al "Tettuccio Dorato" che si affaccia sulla piazza con la Torre Civica. Le facciate dei palazzi sono davvero ben curate e ci sono numerosi negozi, anche di prodotti tipici. Abbiamo proseguito la nostra passeggiata di Innsbruck con cane e gatto verso la statua di Sant'Anna, ammirando i palazzi e le vetrine lungo "Marie Theresien Strasse" fino a raggiungere l'Arco di Trionfo. A questo punto, essendo una giornata soleggiata, girandoci indietro ci si è aperto uno scenario spettacolare davanti agli occhi: le montagne a fare da sfondo a tutti i bellissimi edifici attraversati prima. 
Siamo tornati verso la piazza principale con molta calma, godendoci il ritmo piacevole di questa cittadina. Prima di tornare al camper abbiamo passeggiato lungo il fiume e dato un'occhiata al Duomo di San Giacomo, che era però chiuso per lavori. 

![A passeggio per le vie di Innsbruck](https://res.cloudinary.com/ilgattodicitturin/image/upload/v1658858358/Articoli/innsbruck_2_mpp6xn.jpg)

#### Cosa portare con voi

Innsbruck è una città curata e ordinata, godetevi questa atmosfera che si nota ad ogni angolo. Ovviamente i miei consigli sono di non dimenticare guinzaglio, museruola, sacchetti per le deiezioni e una bella ciotola per l'acqua. Non ci abbiamo fatto troppo caso perchè avevamo due borracce con noi, ma non mi sembra di aver visto molte fontane. Se sarà una calda giornata sarà bene essere previdenti, per voi e per i vostri amici a quattro zampe. 

![A passeggio per le vie di Innsbruck](https://res.cloudinary.com/ilgattodicitturin/image/upload/v1658858348/Articoli/innsbruck_3_x7lkw5.jpg)

#### Dove parcheggiare il camper

Arrivando il giorno di Pentecoste il parcheggio era gratuito, diversamente lo troverete a pagamento dal lunedì al sabato. 
In Austria il campeggio libero non è tollerato nei centri abitativi. Noi abbiamo dormito nel vostro van in una zona [**vicino al cimitero**](https://goo.gl/maps/atWAeGXQFWGTF8jW9).



