---
title: "Storie su strada”: un podcast sulla vanlife e il cambiamento di vita"
description: "Un podcast alla scoperta di cosa vuol dire cambiare vita. Diamo voce a un dettaglio, a un particolare, a un evento, a qualcosa di unico accaduto nella vita di chi abbiamo avuto la fortuna di incontrare sulla nostra strada."
image: "hhttps://res.cloudinary.com/ilgattodicitturin/image/upload/w_800/f_auto,q_auto:good/v1674035837/Articoli/storie_su_strada_wye8az.png"
date: 2023-02-17T23:00:00Z
categories: ["Curiosità", "YouTube"]
type: "regular"
---

Prima di lasciare tutto e cambiare vita avevamo pensato di creare un format per dare importanza alle persone che avremmo incontrato per strada. Doveva essere “un caffè con Sakè”, una pausa offerta a bordo del nostro van in compagnia di due chiacchiere.

Poi è successo che per mesi non abbiamo incontrato italiani.

Per mesi ci siamo lasciati assorbire dai cambiamenti e dagli eventi. Per mesi abbiamo creato altro.

Abbiamo però continuato a bere un caffè a bordo, ogni giorno.

Così a metà dicembre, dopo aver pranzato, abbiamo messo sul fuoco la moka e abbiamo iniziato a raccontare il perché del nostro cambio di vita. Eravamo parcheggiati su strada, a raccontare la nostra storia.. e così è nato il titolo del podcast “storie su strada”.

Siamo partiti da noi, per noi.

E da quell’inizio sono arrivati anche gli incontri con altre persone e le loro storie di cambiamento.

Non sappiamo quanti episodi creeremo, sappiamo solo che è bello ascoltare e poter dare voce a chi incontriamo, e lo faremo finché ne avremo occasione.

“Storie su strada" è un podcast sia audio che video, per poter tenere compagnia a chi vuole sentire una storia e a chi vuole anche guardare in volto le persone che la stanno raccontando.


Non aspettarti la professionalità di uno studio di registrazione. Si sentirà abbaiare, passerà un gatto davanti alla telecamera, si accenderà il motore del mezzo del vicino, ci saranno in sottofondo il vento o le onde dell’oceano.

Speriamo però di dar voce a un dettaglio, a un particolare, a un evento, a qualcosa di unico accaduto nella vita di chi abbiamo avuto la fortuna di incontrare sulla nostra strada.

Speriamo di farti entrare in casa nostra o dei nostri ospiti e di catturare la tua attenzione come se fossi a bordo con noi!

[Qui](https://vandipety.it/blog/storie-su-strada-ep.1-come-abbiamo-vissuto-il-cambiamento-delle-nostre-vite/) puoi leggere l'articolo sul primo episodio che trovi sul nostro canale YouTube

{{< youtube Z3IUhW6bUO8 >}}