---
title: 'Anello d''Oro: alla scoperta delle città storiche della Russia'
description: "Scopri l'Anello d'Oro russo in camper! Un itinerario completo attraverso 8 città storiche, tra cui Suzdal, Vladimir e Yaroslavl. Un viaggio avventuroso e autentico alla scoperta della Russia più autentica."
image: https://res.cloudinary.com/ilgattodicitturin/image/upload/f_auto,q_auto,w_800,dpr_auto/v1731636403/Articoli/Russia/anello-d-oro/anello-doro-sergiev-posad_tqzdjx.jpg
date: 2024-12-12T10:00:00+01:00
categories: ["Guida", "Russia"]
continent: Europa
country: "Russia"
type: featured
---

L’Anello d’Oro è un itinerario che comprende **otto principali città a nord-est della [capitale russa](/blog/tour-di-mosca-in-due-giorni-itinerario-imperdibile)**, ma è anche e soprattutto un viaggio nel tempo in luoghi autentici e rurali.
Effettuare questo tour con i mezzi pubblici può essere un po’ complesso, mentre invece a bordo di un camper **è stata un’esperienza indimenticabile.** 

## Un po’ di storia
Il termine Anello d’Oro in realtà è molto recente ed è stato coniato dallo storico dell’arte russo Yuri Alexandrovich Bychkov a fine degli anni ’60. 

Il percorso classico, che coincide con l’itinerario seguito da Yuri Alexandrovich Bychkov durante il suo storico viaggio, **prevede un tour in senso antiorario:**
Vladimir, Suzdal, Ivanovo, Kostroma, Yaroslavl, Rostov Velikij, Pereslavl-Zalessky, Sergiev Posad. 

Di solito **la partenza e la tappa finale coincidono con Mosca.**
Noi, che amiamo fare un po’ di testa nostra, abbiamo fatto il giro al contrario, proseguendo poi in direzione est, verso Kazan e Vladivostok, [ma questa è un’altra storia.](/blog/dall-italia-al-giappone-in-van)

## Le 8 tappe dell’Anello d’oro 

### Sergeiev Posad
La prima città che abbiamo visitato è stata Sergeiev Posad, che si trova a soli 70 km dalla capitale, vicinanza che fa sì che qui i turisti siano tantissimi, e orde di pellegrini affollino i cortili interni del convento. “Posàd” in russo significa “sobborgo”, “borgata”, in questo caso edificata attorno alla figura di San Sergio, e secondo la leggenda, **finché al mondo ci sarà il Monastero della Trinità di San Sergio, il Paese non cadrà.** Tra gli edifici storici più importanti ricordiamo il monastero della Trinità di San Sergio, uno dei più importanti di tutta la Russia, e la Cattedrale della Dormizione, che venne fatta costruire da Ivan il Terribile in persona, riconoscibile grazie alle cupole blu con stelle dorate.

{{< image src="https://res.cloudinary.com/ilgattodicitturin/image/upload/f_auto,q_auto,w_800,dpr_auto/v1727247897/Articoli/Russia/anello-d-oro/anello-doro-sergiev-posad_1_hxdnpm.jpg">}}


### Pereslavl-Zalessky

In posizione scenografica lungo le sponde del lago Pleshcheevo, la città di Pereslavl-Zalessky ospita la Cattedrale della Trasfigurazione dove fu battezzato il principe Alexander Nevsky, **il celebre eroe russo [da cui prende il nome la famosa Prospettiva di San Pietroburgo](/blog/tour-san-pietroburgo-venezia-del-nord-2-giorni).** Senza la cittadella fortificata questa cittadina minuscola, che ha un unico incrocio,  passerebbe del tutto inosservata. Il suo lago e i suoi monasteri meritano però una visita, fosse anche solo per godere della pace di questo pacifico piccolo luogo remoto. 

### Rostov Velikij

Rostov Velikij, la città più antica del tour Anello d’Oro Russia, **è anche conosciuta come Rostov la Grande.** Fin dalle sue origini fu un centro commerciale di primaria importanza, dove confluirono etnie diverse di provenienza slava, vichinga e sciita. Il suo Cremlino, che ospita fra le imponenti mura bianche la Cattedrale dell’Assunzione e un campanile a vela, **sembra quasi una cattedrale nel deserto che domina la piazza di un paesino anonimo** e agricolo, in un forte contrasto con le vite quotidiane racchiuse fra le pareti colorate delle isbe, le tipiche case in legno. 

{{< image src="https://res.cloudinary.com/ilgattodicitturin/image/upload/f_auto,q_auto,w_800,dpr_auto/v1727247897/Articoli/Russia/anello-d-oro/rostov-on-don-chiesa_qkgtkm.jpg">}}

### Yaroslavl

Yaroslav è una delle città più antiche della Russia ed è un centro artistico famoso per lo stile architettonico particolare caratterizzato da mattonelle verniciate. **Viene considerata la “capitale” dell’Anello d’Oro, ed è la città più grande tra quelle comprese nell’itinerario,** con quasi mezzo milione di abitanti. Una delle maggiori attrazioni è il lungo viale pieno di panchine, fiori e aiuole, con al centro delle fontane e dei giochi d’acqua realizzati per il millenario della città. **Il centro storico della città rientra nella lista dei patrimoni dell’Unesco** e racchiude ben 140 monumenti architettonici, 32 chiese ortodosse e 5 monasteri, in una fisionomia detta a raggiera, con le strade che divergono dal centro come dei raggi e si intersecano tra loro tramite dei vicoli.

### Kostroma

Data la posizione elevata sulla riva sinistra del fiume Volga, **Kostroma venne utilizzata negli anni come rifugio dei principi di Mosca.** La città è anche famosa per essere il luogo in cui fu proclamato zar il primo monarca della dinastia Romanov, Mikhail.
Kostroma è anche, tra le città dell’Anello d’Oro, quella più distante da Mosca: 340 chilometri a nord della capitale russa. Il Monastero di Ipatiev è l’edificio più celebre della città, famosa anche per la lavorazione del lino, con il quale si confezionano caratteristici calzini in lino. 

{{< image src="https://res.cloudinary.com/ilgattodicitturin/image/upload/f_auto,q_auto,w_800,dpr_auto/v1727247897/Articoli/Russia/anello-d-oro/kostroma-piazza_uwwz4l.jpg">}}

### Ivanovo

Ivanovo è la città più “giovane” dell’Anello d’Oro e per molto tempo si è fregiata del titolo di capitale dell’industria tessile russa. **Secondo noi è la città meno interessante da visitare.** 

{{< youtube2 "7Y8ENITurFA">}}

### Suzdal

Suzdal è a tutti gli effetti la città più bella e suggestiva dell’Anello d’Oro, nonché una delle città più ricche dal punto di vista artistico. Non a caso **gode dello status di “città museo”** ed è per questo tutelata dall’UNESCO. Si trova in una zona collinare completamente circondata dal verde, ricca di monasteri che portano indietro nel tempo all’epoca degli zar. **Molto affascinante è il convento femminile**, raggiungibile a piedi attraversando la riva del fiume. 

### Vladimir

Vladimir, dista 180 km da Mosca e **vanta un glorioso passato come capitale dell’antica Russia e sede del Metropolita**, luogo dove i Gran Principi russi venivano incoronati. La città, famosa anche per il passaggio della transiberiana sulle sue linee ferroviarie, perse importanza solo nel XVI sec., in coincidenza dell’ascesa di Mosca. 
La Cattedrale della Dormizione, la Cattedrale di San Demetrio e la Porta d’Oro, realizzate nella seconda metà del XII secolo, esprimono con le loro singolari forme lo stile artistico unico sviluppato nella città di Vladimir a partire dal Medioevo.

{{< image src="https://res.cloudinary.com/ilgattodicitturin/image/upload/f_auto,q_auto,w_800,dpr_auto/v1727247897/Articoli/Russia/anello-d-oro/vladimir-citta-anello-d-oro_zmajdo.jpg">}}

## Informazioni utili

In ogni città si trovano parcheggi comodi per visitare i centri storici, **nei quali noi abbiamo anche dormito in libera** a bordo del van senza problemi. Il livello di sicurezza in ognuna delle tappe è impeccabile

L’unico Cremlino che abbiamo potuto visitare gratuitamente è stato quello di Sergeiev Posad. Le cifre per visitare gli altri Cremlini variano da 1,50 euro a 10 euro. 

Tra le bancarelle di Suzdal **abbiamo acquistato una torta tipica, farcita con marmellata,** riconoscibile per la cottura all’interno di una pressa, che crea un gradevole disegno sull’impasto. Se la trovate, assaggiatela!
Il periodo migliore per visitare le tappe dell’Anello d’oro è sicuramente **a cavallo fra la primavera e l’estate.** 

## Sogni un viaggio indimenticabile in Russia?
Che tu sia appassionato di storia, arte, natura o semplicemente curioso di scoprire una cultura affascinante, questo paese ha qualcosa da offrire a tutti.
Tuttavia, pianificare un viaggio in Russia nel 2024 richiede una preparazione accurata, data la situazione attuale. [In questa guida completa](/blog/viaggiare-in-russia-guida-completa-in-11-punti-aggiornamento-2024), troverai tutte le informazioni utili e aggiornate per organizzare un viaggio sicuro e senza imprevisti.

Cominciamo subito a pianificare il tuo viaggio in Russia!

 