---
title: Perché il nome "gattodicitturin"?
description: Tutto ha avuto inizio nel nostro quartiere, "Cit Turin", con il nostro gatto speciale, Sakè.
image: https://res.cloudinary.com/ilgattodicitturin/image/upload/v1660666170/Articoli/IMG_6263_ymsnaz.jpg
date: 2022-08-15T10:00:00.000+02:00
categories: ["Curiosità"]
type: regular
---

La sera in cui Sakè arrivò a casa dovevamo uscire per il solito giro del quartiere con Olimpia, la nostra cagnolona [Olimpia](/blog/olimpia-la-nostra-rottweiler-in-giro-per-il-mondo). Quel piccolo gattino poteva restare da solo a casa senza problemi per una mezz’ora, ma qualcosa ci diceva che voleva venire con noi. Continuava a fissarci e a seguirci vicino alla porta. Vivevamo in un appartamento al quarto piano, senza balconi adiacenti, non aveva modo di gironzolare "libero". 

Pensammo di portarlo con noi, ma non avevamo un guinzaglio per un esserino così piccolo. Prendemmo dello spago, glielo legammo attorno a mo’ di pettorina per avere qualcosa con cui trattenerlo in caso di pericolo, lo prendemmo in braccio e uscimmo. 
Era così piccolino, tutto raggomitolato, con gli occhietti curiosi a scrutare a destra e sinistra. Ed era sorprendentemente calmissimo. Andammo nel primo parchetto vicino casa e poi tornammo, tutti e quattro felici e contenti.

##### Cit Turin, il parco del grattacielo di Torino e i primi sorrisi curiosi
Quella divenne la prima delle tante uscite con il nostro gattino, che pian piano prendeva confidenza con il mondo là fuori e i suoi odori e rumori. **Tutta questa avventura aveva avuto inizio nel nostro quartiere, "Cit Turin"**.
Sotto casa incontrammo i primi sorrisi curiosi e anche qualche critica. C'era chi si fermava per una carezza, chi per chiedere informazioni su come avessimo fatto, chi per chiederci se fossimo folli. Ma eravamo e siamo solo felici di poter condividere i nostri momenti con Olimpia e Sakè, dal quartiere di casa a, perché no, il mondo intero.

##### Il *"gattodicitturin"* fuori dai confini della sua città
Dato che con Olimpia andavamo sempre a trovare le nostre famiglie a un'ora di distanza da noi, abbiamo attrezzato l’auto con una lettiera improvvisata in una scatola delle scarpe e abbiamo iniziato a portare Sakè con noi in quelle uscite e nelle altre avventure fuoriporta. Sarebbe stato possibile vivere le nostre avventure on the road estive anche con lui? L'avremmo scoperto di lì a pochi mesi, fino a decidere di trasformare le nostre vite e andare a vivere su di un van.

Curioso? 
Scopri di più in questo video! 

{{< youtube Za72BX3mgNY >}}