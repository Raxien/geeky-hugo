---
title: 'Un dolce speciale: la torta Leonardo'
description: "La storia di una torta speciale per un evento speciale"
image: https://res.cloudinary.com/ilgattodicitturin/image/upload/f_auto,q_auto,w_600,dpr_auto/v1689874010/Articoli/Blog/torta-leonardo_xx95ou.jpg
date: 2023-09-23T08:00:00.000
categories: ["Blog"]
type: featured
draft: false    
---

In un matrimonio **“omnia vincit amor”** ma il giorno delle nozze si sa che anche il dolce **“vince su tutto”**.

Parliamoci chiaro, se si conclude il pasto con un dolce che non merita si rimane letteralmente con l’amaro in bocca.
Quasi che forse era meglio passare direttamente al caffè.

È per questo motivo che abbiamo deciso che il dolce quel giorno doveva essere “da ricordare”, nonostante il nostro matrimonio sia stato quasi una semplice festa per far conoscere le famiglie e riunire attorno a noi gli amici del cuore prima di ripartire. 

Doveva in ogni caso essere un dolce che avrebbe lasciato tutti **con il sorriso stampato sulle labbra.**

##### La scoperta

Quando abbiamo contattato Marco della {{<extLink "Pasticceria Luciano di Barge" "http://lucianobarge.it">}} ci siamo detti che se la sua gentilezza al telefono era anche solo lontanamente paragonabile alla bontà che avremmo ritrovato nel dolce, **avevamo fatto la scelta giusta.**

La conferma ci è arrivata quando ci siamo recati in negozio e abbiamo conosciuto di persona tutto il team, quando ci siamo seduti a tavola e abbiamo assaggiato i loro prodotti e ci siamo letteralmente commossi di fronte alla focaccia farcita e ai baci di dama che si scioglievano in bocca, quando abbiamo portato a bordo del van la porzione della torta che avevamo scelto per il nostro giorno. 

{{< image src="https://res.cloudinary.com/ilgattodicitturin/image/upload/f_auto,q_auto,w_600,dpr_auto/v1689094780/Articoli/Blog/crossaint-pistacchio_cnlplk.jpg">}}

##### Sua maestà: la torta

La torta Leonardo è un soffice pan di Spagna cacao e nocciole, farcito con crema chantilly e lamponi freschi, il tutto ricoperto con scaglie di cioccolato gianduia e granella di nocciole.

Ma questa è una descrizione davvero troppo riduttiva. 

Vi cito la mission di Marco e del suo team, che trovate sul loro sito web, dal quale potete anche ordinare qualche prodotto se vi è difficile raggiungere le nostre amate colline piemontesi:

> Non si può e non si deve piacere a tutti; ma a coloro cui siamo nel cuore e a coloro che amano i nostri prodotti vogliamo lasciare il segno, facendo vivere un esperienza unica e indimenticabile.  
> Se assaggi capisci, se assaggi dici **WOW!**

Ecco, noi abbiamo davvero detto quel Wow, oltre al sì lo voglio, **voglio questa torta il giorno del mio matrimonio.**

{{< image src="https://res.cloudinary.com/ilgattodicitturin/image/upload/f_auto,q_auto,w_600,dpr_auto/v1689094780/Articoli/Blog/dolci-luciano-barge_kspefv.jpg">}}

##### Un'esperienza unica

Ad ogni cucchiaiata **ci siamo immaginati le mani attente di chi sa fare il proprio lavoro con amore**, di chi ha montato le uova con tanta cura quasi da poterci scrivere con quel composto, di chi ha scelto nocciole e cacao di qualità, di chi ha controllato che la panna fosse ben fredda, di chi ha inciso con cura la bacca di vaniglia, di chi ha amalgamato con attenzione i lamponi del territorio e composto poi gli strati, aggiungendo un pizzico di gioia in ogni passaggio. 

In ogni cucchiaiata abbiamo fatto attenzione a non far cascare le scaglie di cioccolato gianduia e la granella di nocciola, che in questa torta non sono solo di decoro ma danno davvero quel tocco in più.

Quando abbiamo chiesto a Marco la ricetta, ci ha svelato che contiene **un ingrediente segreto**. 

Non vogliamo saperlo, perché suona come un tocco di magia che ha reso non solo quella fetta di prova ma tutta la nostra torta davvero speciale.

##### La conferma  

Vedere i nostri familiari e amici mettersi in fila per chiedere il bis, sussurrare quanto delicata fosse la crema, lasciare i piatti senza briciola alcuna è stata la conferma di aver scelto con cura un dettaglio che fa la differenza. 

La torta Leonardo è stata la ciliegina sulla torta (o dovremmo dire il lampone sulla torta in questo caso?) **di un pranzo semplice ma pensato con amore.** 

Non abbiamo scelto torte a piani, strati di zucchero colorato, cucchiaiate di panna stucchevole. 
Abbiamo scelto una torta nata in realtà per un battesimo, realizzata per caso e vincente per forza.

**Un caso nel caos. Come piace a noi.**

Nella Pasticceria Luciano siamo tornati il mattino dopo il nostro matrimonio, per ringraziare di persona chi ha contribuito a rendere felici noi e i nostri invitati. 
E siamo tornati per far felici anche le nostre papille gustative. Purtroppo ora saremo sempre un pochino più distanti, ma se doveste recarvi a Barge non esitate a mandarci una fotografia con la bocca piena e **lo sguardo che dice “WOW”.**

Grazie Marco, Grazie al tuo team, grazie alla torta Leonardo. 

{{< youtube2 RsTGZQ0ZxDI>}}