---
title: "La Galette bretonne: una deliziosa ricetta francese"
description: "Simile a una crepe, la galette francese ci ha conquistati al primo assaggio!"
image: "https://res.cloudinary.com/ilgattodicitturin/image/upload/f_webp,q_auto,w_800,dpr_auto/v1689094771/Articoli/empanada/IMG_9897_doklnq.jpg"
date: 2023-07-16T10:00:00Z
categories: ["Cucina"]
country: Francia
type: featured
draft: true
---

Quando la prima volta abbiamo assaggiato la tipica Galette bretonne eravamo proprio in Bretagna e ce ne siamo innamorati. 

Simile a una crêpe, questo delizioso impasto prevede però l’utilizzo di sola farina di grano saraceno e ingredienti salati come farcia. 
Tranquilli golosoni, in giro trovare anche qualche versione dolce, ma se proprio dobbiamo parlare di cioccolato preferiamo farlo citando [i pain au chocolat](/blog/pain-au-chocolat-o-chocolatine-la-miglior-colazione).

Essendo un piatto decisamente semplice, la Galette Bretone è stata presa in prestito nelle cucine di tutto il paese e non solo e viene servita in un’infinita varietà di modi grazie agli abbinamenti più fantasiosi. 

Anche oggi ammetto le mie pecche culinarie: ho chiesto a una gentile signora francese di svelarmi la sua ricetta ma non mi sono ancora cimentata nel provarla a bordo del camper.

Se siete pigri come me potete trovare l’impasto già pronto nel banco frigo dei supermercati oppure sedervi al tavolo di qualche bistrot. 
Se invece avete voglia di divertirvi in cucina, e lo prometto prima o poi lo farò anche io, dovete per prima cosa preparare la pastella, mescolando la farina di grano saraceno in una ciotola con il sale, aggiungendo poi l’acqua un po’ per volta e mescolando molto, molto, molto velocemente (meglio ancora con le fruste elettriche se le avete). 

A questo punto l’impasto dovrebbe riposare in frigorifero coperto con la pellicola per 24 ore.. dai almeno 4-5 ore andranno bene se ho tradotto correttamente cosa mi ha detto Adeline! 
La farina di grano saraceno non ha glutine al suo interno quindi le serve il tempo come collante: se avete fretta preparate altro e non rovinatevi il pranzo o la cena perché in tal caso vi verrà un pasticcio di impasto. 

##### Ma le dosi? 

Tranquilli, per 4 persone serviranno:

- 150 gr di farina di grano saraceno
- un pizzico di sale
- 325 ml di acqua
  
Una volta che avrete impiegato il tempo di attesa scegliendo i vostri ingredienti per farcire le galette(sbizzarrite la fantasia e non pensate subito a pomodoro e mozzarella per favore! Qui ci vanno un po’ di emmental o groviera, del prosciutto se proprio volete o del salmone affumicato, delle verdure colorate, l’uovo della gallina ruspante..), scaldate una padella antiaderente grande o quella padella per crepe che tenete nell’anta in basso a destra dal 1985, forse ancora anche nella scatola di cartone chiusa con un pezzettino di scotch.

Togliete la pastella dal frigo e mescolatela di nuovo per benino.

Ungete la padella con un filo d’olio o una noce di burro senza ustionarvi poi versate un mestolo di pastella per volta, distribuendo velocemente in modo uniforme lasciando cuocere a fiamma alta per 1-2 minuti.

A questo punto farcite il centro della galette (se volete la classica versione con l’ovetto bello brillante al centro dovrete cuocere prima le uova all’occhio di bue in un padellino a parte, facendo attenzione a non rompere il tuorlo). 

Ripiegate i bordi verso l’interno cercando di dare al piatto la classica forma quadrata della galette bretonne e lasciando gli ingredienti al centro in bella vista. 

Lasciate cuocere a fuoco medio per qualche minuto ancora fino a quando il fondo della galette risulterà croccante (aiutatevi alzando un po’ i bordi laterali per controllare). 

*Se intanto canticchiate o mettete su un po’ di musica saranno migliori sia l’umore che il gusto, parola di Adeline.*

Servite la galette facendo attenzione a rovesciarla nel piatto e non sul pavimento e se proprio volete dare quel tocco da ristorante potete guarnire con a fianco un po’ di patatine fritte o dell’insalata fresca.

Vi vedo che siete virtuosi.. tirate fuori i calici e servitevi quel vino bianco fresco che vi piace tanto, io non ho visto nulla, vino..ah no, acqua in bocca!




{{< image src="https://res.cloudinary.com/ilgattodicitturin/image/upload/f_webp,q_auto,w_800,dpr_auto/v1689094775/Articoli/empanada/IMG_3098_j6rtcg.jpg">}}


{{< image src="https://res.cloudinary.com/ilgattodicitturin/image/upload/f_webp,q_auto,w_800,dpr_auto/v1689094748/Articoli/empanada/IMG_3100_gawwoe.jpg">}}

<!-- to do mettere foto e footer -->