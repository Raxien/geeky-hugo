---
title: "Pesche ripiene in camper: un dolce piemontese in giro per il mondo"
description: "Le pesche ripiene sono da sempre tra i piatti preferiti delle nostre famiglie piemontesi. Scopri la nostra versione da preparare in camper!"
image: "https://res.cloudinary.com/ilgattodicitturin/image/upload/v1690377897/Articoli/rabat/gateau/persi_pien_uzkza9.jpg"
date: 2023-09-02T10:00:00Z
categories: ["Cucina"]
country: Italia
type: regular
draft: false
---

Le pesche ripiene sono da sempre tra i piatti preferiti delle nostre famiglie piemontesi. 
Preparate **con amore dalle nostre nonne** per le merende estive, potevamo non provare anche noi a cucinare le pesche ripiene a bordo del camper in giro per il mondo? 

##### Le origini dei persi pien 

Quando ero bambina pensavo che la ricetta delle pesche ripiene fosse stata inventata da mia nonna. 
Poi un giorno, quando le chiesi di cucinarle per tutto il paese, lei mi disse che ogni nonna del quartiere sapeva prepararle e che tutti probabilmente avevano già assaggiato i deliziosi scrigni ripieni di amaretti e cioccolato. 
Rimasi amareggiata per una frazione di secondo, **il tempo per ricevere il bis** fra le risate di tutta la famiglia. 

A quanto pare quindi già durante Medioevo e Rinascimento i persi pien erano un piatto che non poteva mancare nelle ***merende sinoire*** delle famiglie di campagna piemontesi.

Immaginate un banchetto a base di pane, salame, formaggio e un goccio di vino rosso, con a termine le pesche nettarine addolcite da amaretti, zucchero e cacao: ingredienti del territorio, trasformati in un tradizione che regna ancora sulle nostre tavole. 

##### Chi rese pubblica la ricetta?

Ada Boni fu la prima donna a citare i Persi Pien nel suo libro {{< extLink "“Il talismano della felicità”" "https://amzn.to/3KbVviY" >}} del 1929, consigliando di grattugiare del cioccolato fondente sul finale e di servire le pesche ripiene fredde. 

In quella che invece è considerata la Bibbia della cucina piemontese, il libro {{< extLink "“Nonna Genia”" "https://amzn.to/3Y7X4nN" >}}, Beppe Lodi e Luciano De Giacomi suggeriscono di mescolare il cacao amaro in polvere con gli altri ingredienti e di servire le pesche ripiene calde o tiepide.

**Nonna Teie** mi insegnò a mettere un po’ di cacao in polvere ma non troppo, in modo da aggiungere qualche scaglia di cioccolato senza sentirsi in colpa e soprattutto a prepararne una buona quantità, per mangiare i persi pien sia tiepidi che freddi nei giorni a venire. 

A casa nostra si usava far le cose in grande: *grandi porzioni per grandi sorrisi!*

Clicca nel video qui sotto se vuoi vederci impazzire felicemente nella cucina del camper per preparare i persi pien!
{{< youtube f8yDEwQbMFs >}} 

##### Ingredienti per la classica ricetta 

- 6 pesche con pasta gialla (belle sode)
- 2 tuorli
- 60 g zucchero
- 80 g amaretti
- 4 cucchiai cacao amaro in polvere
- 2 cucchiai rum
- q.b. burro
- q.b. scaglie di cioccolato fondente 


###### Preparazione

Se non hai mai preparato le pesche ripiene non preoccuparti perché la ricetta è facilissima e io ho imparato a cucinarle da bambina. 

- lava le pesche, asciugale e dividile a metà, lasciando loro la buccia
- elimina il nòcciolo e con un cucchiaino asporta un pochino di polpa lasciando uno strato di almeno un centimetro dentro la buccia
- con il fondo di un bicchiere trita grossolanamente gli amaretti
- mettili in un mixer insieme alla polpa delle pesche aggiungendo, poi, la polpa delle pesche, il cacao, i tuorli, lo zucchero e il rum
- frulla tutto fino ad ottenere un composto omogeneo
- imburra una teglia o coprila con carta da forno e sistema le pesche a pancia in su
- riempi le pesche con il composto e inforna a 180° per 40-45 minuti. 

A fine cottura puoi guarnire con qualche scaglia di cioccolato fondente. 

###### Ingredienti per la ricetta senza forno e/o in camper 
Vivendo in camper e non avendo il forno ho dovuto trovare un modo alternativo per creare il mio dolce preferito. Ne è uscita una versione della quale non so se nonna Teie sarebbe orgogliosa, ma che noi abbiamo parecchio apprezzato. 

**Ingredienti**

- 3 pesche 
- 1 vasetto yogurt bianco 
- 1 cucchiaino cacao amaro
- 15 amaretti q.b. 
- Cioccolato fondente

Lava le pesche e tagliale a fettine. Frullane la metà con lo yogurt, il cacao e gli amaretti, tenendone da parte un paio. 
In una coppetta disponi le fettine di pesca a raggiera, come se fossero gli spicchi del sole. Poni al centro la crema ottenuta, guarnisci con amaretti sbriciolati e scaglie di cioccolato fondente.

Ps: Se ti avanza della crema, tienila in frigorifero e mangiala a cucchiaiate :) 

Hai mai assaggiato i persi pien? 
Ti aspettiamo nei commenti! 