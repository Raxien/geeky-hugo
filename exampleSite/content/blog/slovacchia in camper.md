---
title: "Slovacchia in camper con cane e gatto"
description: "Un paese di passaggio, un luogo in cui merita fermarsi."
image: 
date: 2023-02-01T10:00:00Z
categories: ["Slovacchia", "viaggio"]
type: regular
---
Della nostra visita in Slovacchia a bordo del van con cane e gatto, Olimpia e Sakè, ricorderemo principalmente Bratislava e il piccolo paesino Cicmany.
Vi racconto della capitale come se facessimo due passi insieme, in una calda giornata estiva, con il termostato che segna 40 gradi e la paura di non riuscire a trovare un posto all’ombra per proteggere i nostri animali. Un giugno così caldo non era previsto, motivo per cui non ci siamo soffermati a lungo in questo paese, per poter raggiungere in fretta la catena montuosa dei Monti Tatra. 
Ma torniamo a Bratislava. 
Abbiamo parcheggiato sul lungo Danubio, in una zona con localini popolati da giovani che erano intenti a godersi la serata davanti a una birra fresca seduti a riva. Data l’aria fresca abbiamo deciso di approfittarne per fare una bella passeggiata con Olimpia e Sakè e di concederci una birra anche noi al rientro, ascoltando un po’ di buona musica. 
Attraversato il ponte per raggiungere il centro città, abbiamo iniziato a sentire un paio di frasi in inglese, decisamente riconducibili a noi e al nostro gatto al guinzaglio. Così ci siamo fermati a salutare un po’ di turisti. Abbiamo proseguito lungo la riva del lato opposto decidendo di visitare il centro storico l’indomani mattina. Ad un tratto un simpatico cameriere si è sporto dal locale, decisamente divertito. Non aveva mai visto un gatto al guinzaglio e la scena lo aveva decisamente divertito. 
Tornati al van ci siamo ritagliati una mezz’ora tutta per noi: seduti sulle sdraio offerte dal locale, abbiamo fantasticato sull’idea di soffermarci un paio di giorni in città, godere un po’ dell’atmosfera piacevole che ci stava donando. Non sapevamo che il troppo caldo ci avrebbe fatti fuggire dopo pranzo. 
Ci siamo svegliati alle 7 del mattino, complici i rumori dei lavori lungo il parcheggio. Nella notte aveva piovuto, illudendoci di aver rinfrescato le temperature. Siamo arrivati nel centro cittadino, davvero piacevole da passeggiare, osservando le facciate colorate dei palazzi e le statue poste qua e là. Ce ne sono molte, pare fossero state messe per donare alla città un po’ di gioia dopo il periodo austero del regime e che fossero piaciute così tanto da richiederne altre. Ecco quindi un uomo in bronzo che si affaccia da un tombino, un simpatico signore che saluta sventolando un cappello, un soldato appoggiato a una panchina e così via. Erano le 8 del mattino quindi il paese si stava appena svegliando, ma a noi è bastato per incontrare un po’ di persone e darci il buongiorno a vicenda: una coppia di signori intenti ad ammirare le statue e un signore tedesco che ci ha raggiunti in mezzo alla piazza per accarezzare Olimpia e Sakè. Trovata una panchina ci siamo fermati per una chiamata di lavoro di Paolo ed ecco una signora anziana che ha cercato di tenere un’intera conversazione in slovacco, senza ottenere risposte dalla sottoscritta. Credo di aver capito che avesse a casa 3 gatti dai segni con le dita. E che li amasse follemente. Quello l’ho capito da quanto le brillassero gli occhi parlandomi di loro. Non so come, ma ci è bastato per condividere qualche istante, per riconoscerci come esseri umani prima che estranei. Lasciato il centro dopo aver ammirato ancora la chiesa blu, abbiamo deciso di spostarci verso il van e raggiungere il mercato cittadino. Erano le 10, faceva già troppo, troppo caldo. Numerose bancarelle offrono frutta e verdura, anche a prezzo ribassato per i prodotti troppo maturi. Nella stessa piazza si trovano numerosi locali di streetfood, quasi tutti con base carnivora. Noi abbiamo scelto un locale thailandese, dove ci ha serviti un signore gentilissimo che ci ha accolti come figli quando ha scoperto che eravamo italiani. Abbiamo adorato tutto, sia lui che il cibo che ci ha preparato. 
Lasciata la capitale abbiamo vagato per le campagne fino a raggiungere uno di quei paesini che non ti aspetti e che sembra essere uscito da una fiaba dei fratelli Grimm, pronto ad accoglierti all’interno delle sue mille pagine di avventure. Ecco Cicmany, un borgo di circa 200 abitanti situato in una bellissima conca verde tra le montagne, animato da caratteristiche abitazioni decorate con greche di colore bianco. Le strutture originali risalivano al 1272, ma dopo un grandioso incendio, divampato nel 1921, furono poche le costruzioni che poterono salvarsi, e così fu deciso di riportare il borgo all’antico splendore ritrutturando e ricostruendo il possibile, il che gli è valso il titolo di prima riserva di architettura popolare. Già solo la strada per arrivarci è pittoresca, attorniata da distese di pini che terminano poi con quella che d’inverno dev’essere un’animata stazione sciistica. Il sole sembrava un po’ timido, ma forse voleva ricordarci i giorni felici trascorsi un paio di anni prima nel paese del Sol Levante, sulle alpi giapponesi, quando una giornata nuvolosa ci aveva regalato un’emozionante visita di un paesino altrettanto caratteristico. E devo essere sincera, anche qui il cielo grigio ha avuto il suo perchè. Avevamo bisogno di un po’ di tregua dal caldo e ogni nuvola sembrava in armonia con le decorazioni sulle facciate delle casette, che ricordavano quasi dei biscotti glassati di pan di zenzero: tra cuori, uccelli, motivi geometrici, tutto era in armonia. La via centrale è una sola, intervallata da un museo e da un paio di strutture ricettive. Pochi i turisti, quasi del tutto locali. Abbiamo trascorso la notte avvolti nel piumone, al caldo della nostra casa, l’unico mezzo parcheggiato in tutto lo spiazzo ai piedi dell’impianto dello skilift. Al mattino Olimpia e Sakè hanno potuto sentirsi quasi re e regina del posto, senza alcun altro animale in vista se non un cane e un paio di gattini randagi incontrati vicino alle case. Passeggiando a zig zag fra le case decorate, per portarci a casa un po’ di ricordi dettagliati, abbiamo avuto il piacere di incontrare una coppia di signore anziane: brillavano i loro capelli bianchi, brillavano i loro occhi gentili, brillava il loro sorriso sincero. Non siamo riusciti purtroppo a intrattenere una lunga conversazione, ma quel poco ci è bastato per portaci a casa anche un pochino di umanità da quel luogo così fiabesco.
L’ultima zona di cui posso darvi testimonianza è il lago Liptovská Mara, sulle cui colline circostanti si può godere di una vista meravigliosa. Troverete anche delle belle passeggiate nei boschi, attenzione solo ai segnali della presenza di orsi. 
Questa zona del paese offre anche la visita di alcune chiese in legno, ma data la necessità di trovare aree di servizio per il camper non presenti abbiamo dovuto proseguire lasciando il paese per entrare in Polonia attraversando i Monti Tatra.

In Slovacchia non è possibile utilizzare i campeggi solo per camper service, motivo per cui non ci siamo fermati: avremmo dovuto pagare 25 euro per dormire in un parcheggio che a noi non interessava. Si fatica anche a trovare il carico dell’acqua. 

Tutto sommato però attraversare il paese è stata un’esperienza che ricordiamo con piacere, malgrado sia stato un viaggio veloce in cui abbiamo dovuto tralasciare alcune zone come ad esempio le grotte di ghiaccio. 
