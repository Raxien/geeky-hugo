---
title: 'Quanto costa vivere un anno in camper?'
description: Sono passati 365 giorni, vissuti tra Europa e Africa, sempre a bordo del nostro camper. E' tempo di tirare le somme e capire se e come continuare a viaggiare!
image: https://res.cloudinary.com/ilgattodicitturin/image/upload/v1684678075/Copia_di_Aggiungi_un_intestazione_1_xokzp6.jpg
date: 2023-05-31T10:00:00+01:00
categories: [ "Curiosità", "Consigli"]
type: featured
draft: true 
---

Era il 18 maggio 2022 quando abbiamo iniziato ad annotare il primo rifornimento di gasolio, la prima spesa alimentare.

I primi di tanti numeri che avremmo scritto per controllare di rientrare nel budget mensile che ci eravamo prefissati.

Una delle regole prima di partire per vivere a bordo del nostro van è stata proprio questa:
**stabilire una cifra limite**, salvo imprevisti.
O meglio, per poter gestire con più tranquillità anche eventuali imprevisti. 

#### Cifra limite 
1000 euro totali, comprensivi di tutto, anche delle spese per i nostri animali, cane e gatto. Esclusi solo assicurazione e bollo.
500 euro a testa.
A suo tempo io ne spendevo 490 solo di affitto, ogni mese.
Mi sono concessa 10 euro in più per vivere ogni giorno in un angolo diverso del mondo.

Abbiamo fatto di meglio, in itinere.
Le due voci escluse sono rientrate nel totale.

#### Quindi, quanto abbiamo speso? 

Per vivere un anno a bordo del nostro van, insieme a cane e gatto, abbiamo speso 10417.41 €: meno di 15 € al giorno a testa.

Nel totale rientra davvero tutto: gasolio, cibo, parcheggi, visite culturali, dogane e visti, traghetto, assicurazione sanitaria, internet etc..

Tutto ciò che ci ha portati a visitare 2 continenti, 13 paesi, percorrere 30000 km, vivere 4 mesi in Africa da soli lontanto da tutti, inventandoci parole mai sentite prima per comunicare e cavandocela sempre con un sorriso (ok, tranne in dogana quando il poliziotto corrotto è stato irremovibile e ha rovinato i nostri piani. Vuoi scoprire cosa è successo? Scopri tutto {{< extLink "in questo video!" "youtube avKZAgEAd0Q">}}).

Abbiamo usato con parsimonia quei soldi risparmiati negli anni, che hanno acquisito un senso per noi ancora più pieno di valore.

Avremmo forse potuto concederci più sfizi, mangiare più volte al ristorante, lavare i panni nelle lavanderie a gettone invece di caricare l'acqua al fiume.. ma qualcosa nelle nostre teste e nei nostri cuori ci suggerisce di dire sì a cosa ci fa davvero essere felici: scoprire il mondo. 

#### Avremmo potuto fare di meglio?

Avremmo potuto spendere meno, rallentando i ritmi, non andandoci a cercare problemi alle dogane, non dovendo stipulare l'assicurazione sanitaria per l'estero, non acquistando i biglietti per il traghetto.

Ci sono strade però che vanno percorse nel momento in cui si palesano davanti a noi. 
**Forse fino a qui doveva andare proprio come è andata.**
Chi può dirlo.

In tante occasioni abbiamo parcheggiato magari a un paio di chilometri a distanza per non pagare il biglietto del parcheggio. 
Tirchi? No, abbiamo unito l'utile al dilettevole, concedendoci anche del tempo per una passeggiata.

Non abbiamo dormito nei campeggi. Fuorilegge? No, ci bastano i servizi che abbiamo a bordo, imparati a usare con la giusta parsimonia. 

Non siamo andati molte volte al ristorante. Asociali? No, ci piace cucinare mentre chiacchieriamo di quello che abbiamo scritto o filmato o visitato, coccolando i nostri animali e godendoci un attimo in famiglia. 

Ci sono tanti non.. che però leggiamo al contrario, rilanciando la questione a nostro favore.

#### Possiamo e vogliamo continuare? 

A conti fatti siamo molto contenti della cifra spesa, che ci permette di sapere perfettamente dove possiamo migliorare (in primis sul carburante, quindi sulla velocità del viaggio) e di continuare a vivere a bordo di casa nostra, sistemando giusto qualche danno qua e là soprattutto alle plastiche prima di ripartire.

Vuoi sapere quali sono i lavori che dovremo sistemare e come abbiamo analizzato la cifra finale? 
Trovi tutto in questo video sul nostro canale YouTube.

{{< youtube CYJHHkg3_3s >}}


Se invece sei curiosa/o e vuoi vedere le nostre spese in tempo reale ti rimandiamo alla sezione dedicata su questo sito. 

Ci farebbe molto piacere un tuo parere, se vorrai scriverci nei commenti ti leggeremo volentieri!





