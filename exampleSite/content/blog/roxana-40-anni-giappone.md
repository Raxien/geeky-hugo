---
title: '40 Anni in Giappone: la storia di Roxana'
description: 'Arrivata negli anni ''80 senza una parola di giapponese, ha scoperto la storia degli Ainu, ha cresciuto una figlia bilingue e ha scritto un libro. Ecco la storia di chi ha trovato casa dall''altra parte del mondo.'
image: https://res.cloudinary.com/ilgattodicitturin/image/upload/f_auto,q_auto,w_800,dpr_auto/v1765248082/articoli/viaggi/copertina roxana-gt5kwh5r.jpg
date: 2025-12-02T14:00:00+01:00
categories: ["Interviste", "Italiani nel Mondo", ]
type: regular
draft: false
continent: Asia
country: Giappone
---

Provate a immaginare di atterrare in Giappone negli anni '80. Senza Google Maps, senza Google Translate, senza social a raccontare cosa mangiare o quali templi visitare. Davanti a voi un cartello all'aeroporto con scritto **"Alien"**, dedicato agli stranieri, e un intero Paese non ancora "di moda", né facile da decifrare.

Per **Roxana**, arrivata qui quasi quarant'anni fa, quel primo impatto non è stato un ostacolo: è stato una rivelazione.

> "Quando sono arrivata in Giappone mi sono sentita, per la prima volta in vita mia, a casa."

Una frase semplice, la sua, che però contiene un ribaltamento radicale: trovare la propria casa nel luogo più lontano da tutto ciò che conosci.

## Il Giappone degli anni '80: un altro mondo

Roxana ricorda quello che definisce **"l'ultimo Giappone"**: i saluti profondi a 45°, le strade prive di turisti.

Non parlava una parola di giapponese. Non aveva dizionari, né un'app per tradurre al volo. Eppure ha imparato tutto **"vivendo"**, osservando, imitando: *"Come una bambina all'asilo"*, dice ridendo.

Ha vissuto nel sud, in un'isola remota, dove le signore del villaggio le insegnavano a pestare il mochi con il mortaio tradizionale per il Capodanno. Era circondata da una cultura che non conosceva, eppure non aveva aspettative, nè pregiudizi, solo la possibilità e la voglia di imparare.

## Accettare ed essere accettati

In un Giappone molto meno internazionale di oggi, Roxana non si è mai sentita rifiutata.

> "Forse perché prima di tutto ho accettato io loro"

Non ha cercato di imporre il suo modo, non si è irrigidita davanti alle regole diverse. Ha scelto di essere **"sempre studentessa"**, sempre con un taccuino invisibile in mano.

Eppure non tutto è stato semplice. La discriminazione l'ha toccata da vicino, ma non nei suoi confronti:

> "L'ho vista sulla pelle di mia figlia. Metà italiana, metà giapponese, con i capelli chiari: all'asilo era 'la diversa'. Non per colpa dei bambini, ma per un sistema che non li educava alla diversità."

## Guarda l'intervista completa dedicata a Roxana

{{< youtube2 AF6BpVDinnA >}}

## Il lato oscuro della storia: il popolo Ainu

Un giorno Roxana scopre – quasi per caso, ma **"non a caso"** come ripete spesso – l'esistenza degli **Ainu**, il popolo indigeno del nord del Giappone. Una storia di discriminazione e colonizzazione che si studia poco, che si racconta ancora meno, e che per decenni è stata volutamente nascosta.

Roxana parte allora con sua figlia per l'Hokkaido, per un viaggio senza indicazioni e senza programma. Insieme finiscono in una piccola locanda Ainu, proprio nei giorni del festival più importante dell'anno. Ed è lì che nasce un seme destinato a germogliare anni dopo.

Da quella esperienza nasce un libro: **"Ainu – Le ombre nascoste"**, che racconta le discriminazioni subite da questo popolo, ma anche il viaggio interiore di Roxana come donna, madre e straniera in Giappone.

> "Non l'ho scritto per cercare la perfezione. L'ho scritto perché il messaggio arrivasse. Perché la loro storia non venisse dimenticata."

**Scopri anche la storia degli Ainu, il popolo discriminato del Giappone, protagonista del suo libro "[Ainu: Le ombre nascoste](https://amzn.to/4a8r1MB)"**

Per Roxana, scrivere è diventato un dare voce a chi non la ha. In questo senso, il suo progetto ricorda quello che stiamo facendo con [**"Potevano rimanere in Italia ma..."**](/blog/potevano-rimanere-in-italia-ma-progetto/), il nostro progetto di raccontare storie di italiani che hanno scelto di costruire vite autentiche all'estero. Roxana ha semplicemente iniziato quarant'anni prima, quando raccontare l'Italia in Giappone era ancora una rarità.

## Un paese che cambia, un'essenza che rimane

Il Giappone di oggi, dice Roxana, è diverso: più globalizzato, più veloce, meno rituale. Molti inchini a 45° sono diventati un cenno con la testa.

Eppure, secondo lei, sotto la superficie moderna c'è qualcosa che non cambia mai:

> "Quello spiritello da samurai che ognuno porta dentro, quella parte di tradizione che non si cancella."

È quella **doppia anima** che l'ha fatta innamorare ed è quello che l'ha tenuta qui per quarant'anni. Roxana parla con serenità, non idealizza il Giappone, non lo difende a spada tratta. Lo osserva, lo vive e lo accetta.

> "Sono io che ho scelto di vivere qui. Se qualcosa non mi va, non posso dare la colpa al Paese. O mi adatto, o torno indietro."

E forse è proprio questa la lezione più grande: **il luogo in cui trovi casa non è quello perfetto, ma quello che accetti nella sua imperfezione.**


## Scopri altre storie di italiani in Giappone

Roxana è parte della grande comunità di italiani che hanno scelto il Giappone. Se ti è piaciuta la sua storia, leggi anche:

- **[Valentina: mamma italiana in Giappone](/blog/valentina-famiglia-periferia-tokyo/)** - Come crescere una famiglia bilingue nella periferia di Tokyo
- **[Yuri e Cristiano: dall'Italia all'Hokkaido](/blog/yuri-cristiano-famiglia-italiana-hokkaido/)** - Hanno venduto tutto per aprire un'Airbnb e insegnare cucina italiana
- **[Giovanni: artigiano nel cuore del Wakayama](/blog/kumano-kodo-winery-guest-house-giovanni-italiano-giappone/)** - Una casa centenaria, 50 capre, e quel formaggio altrimenti introvabile in Giappone
- **[Ruggero: il professore e il bigliettino da visita](/blog/ruggero-professore-italiano-giappone/)** - Come una vecchia carta di visita può cambiare una vita
- **[Mirko: l'insegnante YouTuber](/blog/mirko-insegnante-youtuber-giappone/)** - Tre lavori contemporaneamente per costruire una vita ordinata in un paese ordinato

## Ti è piaciuta questa storia?

- {{< extLink "Iscriviti al nostro canale YouTube" "https://www.youtube.com/@vandipety" >}} per guardare tutte le interviste
- **Lascia un commento**: Qual è stata la parte della storia di Roxana che ti ha colpito di più? Hai mai sentito parlare degli Ainu prima? 

La storia di Roxana ci ricorda che a volte la casa non è un luogo fisico, ma una scelta consapevole di restare, imparare, e accettare il mondo per quello che è.
