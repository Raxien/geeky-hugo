---
title: 'Il forno per camper: la pentola Omnia'
description: "Finalmente anche a bordo del nostro van possiamo cucinare pizze e torte come a casa"
image: https://res.cloudinary.com/ilgattodicitturin/image/upload/f_webp,q_auto,w_800,dpr_auto/v1689874010/Articoli/Blog/forno-camper-ominia_lcniye.jpg
date: 2023-10-07T08:00:00.000
categories: ["Blog"]
type: featured
sponsored: true
draft: false 
---
Hai presente quando non hai troppo tempo per preparare la cena così riempi la teglia più grande che hai di tutte le verdure che trovi in frigo e cacci tutto nel forno pregandolo di cuocere il più in fretta possibile mentre tu spazzi il pavimento e ti rintani in doccia? 

O quando la domenica pomeriggio mentre fuori piove impasti la farina e apri quel vasetto di marmellata di albicocche che renderà il lunedì mattina meno grigio di fronte a una bella fetta di crostata?

O quando monti a neve l’albume delle uova con cura, sperando che ne esca una delle versioni migliori della tua torta al cioccolato preferita? 

Ecco, ammetto che in un anno e mezzo di vita a bordo del van mi sono mancate a volte quelle sensazioni. 

Mi piaceva passare davanti al forno e osservare i lievitati crescere, le crosticine rosolare appena. 
Mi piaceva tornare in cucina e inspirare a narici ben aperte i profumi che si sprigionavano, scostare la tendina a cuoricini con quel taschino in cui infilavo i post-it con le ultime ricette scarabocchiate nonostante Paolo mi guardasse torvo per il disordine che creavo ma sorridesse nel vedermi arrossire come se stessi nascondendo un bottino rubato. 

##### Nuovi spazi in van

A bordo del van, oltre ad avere una dispensa limitata, un mini frigorifero e uno spazio per le pentole decisamente ridotto, non abbiamo il forno ma solo due bombole a gas. 

In nostro aiuto in tutti questi mesi è intervenuta la pentola a pressione, nella quale però non possiamo di certo cucinare ogni portata. 

Ammetto di aver tentato di preparare una galette farcita con marmellata in padella, ma l'impasto dopo un'ora di cottura non era ancora ben cotto, mentre noi stavamo sudando l'impossibile nonostante fuori si stesse scatenando un violento temporale.

**Abbiamo deciso quindi di non giocare con il fuoco in tutti i sensi e di affidarci all'uso della pentola fornetto Omnia.**

{{< image src="https://res.cloudinary.com/ilgattodicitturin/image/upload/f_webp,q_auto,w_800,dpr_auto/v1689094780/Articoli/Blog/forno-omnia-camper_g459yh">}}

##### La pentola fornetto Omnia

Avevamo visto questa pentola fornetto tedesca, simile al fornetto versilia nella versione italiana, nel van di una coppia di due ragazzi tedeschi incontrati on the road. Ne siamo rimasti piacevolmente incuriositi e siamo felicissimi di averla portata a bordo con noi da quando siamo ripartiti per vivere da fulltimers sul van. 

Tutti i pezzi del {{<extLink "**kit Omnia**" "https://tinyurl.com/OmniaSweden">}} occupano uno spazio irrisorio se pensiamo alle potenzialità di ognuno dei componenti.

All'interno del set si trovano: 
- la pentola in acciaio con l'apposito coperchio
- un paio di stampi in silicone di cui uno per muffin
- la gratella per scaldare panini e brioche
- un pratico ricettario
- il grembiule griffato Omnia.

La struttura del forno è composta da tre parti che assieme forniscono calore sopra e sotto. La teglia ha un design speciale, rotondo con foro centrale che poggia su una base inox concava, anch’essa dotata di foro centrale. Questo design concavo dirige l’aria calda dalla fonte di calore sul fondo della teglia Omnia, riscaldando da sotto. Il foro nella base e nella teglia consente al calore di risalire attraverso la struttura, raggiungere il coperchio e riscaldare da sopra.

L'utilizzo è veramente semplice, basta mettere insieme gli ingredienti e controllare solo che la fiamma non sia troppo bassa nè troppo alta, poi attendere la meraviglia che ne esce per olfatto e gusto. 

{{< image src="https://res.cloudinary.com/ilgattodicitturin/image/upload/f_webp,q_auto,w_800,dpr_auto/v1689094780/Articoli/Blog/forno-omnia-torta_wedtjw">}}

##### La prima ricetta a bordo

La prima ricetta che abbiamo voluto preparare è un cavallo di battaglia della nostra famiglia: **la galette salata**.

Dato lo stampo con il buco al centro, cosa che permette al calore di distribuirsi in modo pressochè uniforme, nè è uscito un guscio di impasto ripieno di pomodorini e scaglie di grana, con qualche fogliolina di basilico qua e là. 

Abbiamo impastato 250 gr di farina con un cucchiaino di sale, 45 ml di olio evo, 145 ml di acqua a temperatura ambiente e una spolverata di timo. 
Giusto il tempo di far riposare l'impasto mentre tagliavamo i pomodorini e le scaglie di grana, poi abbiamo modellato con le mani fino a ricreare una galette che abbiamo lasciato cuocere per 30 minuti a fuoco dapprima vivo poi medio. 
Abbiamo lasciato riposare il tutto ancora per 5 minuti con il coperchio, mentre la nostra casa a quattro ruote veniva inondata di profumi che amiamo, e poi ci siamo volentieri scottati le dita e la punta della lingua per la prova assaggio!

Curiosi? Eccovi il video!

{{< youtube2 -MRGIo8DFHA>}}

Nella versione che preparavamo a casa usavamo datterini tagliati a metà, rivolti a testa in sù, ricoperti di cubetti di feta. A bordo ci siamo arrangiati con gli ingredienti che avevamo, realizzando però un piatto davvero delizioso! 
Ora non ci resta che metterci in gioco e sporcare di nuovo la cucina! Avete qualche ricetta semplice e veloce da consigliarci che potremmo provare a preparare nel nostro fornetto Omnia in ogni angolo di mondo in cui saremo? 
Vi aspettiamo nei commenti!