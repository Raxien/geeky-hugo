---
title: Vita da vanlifers, le spese del mese di giugno
description: Vogliamo tener traccia delle spese che sosterremo come fulltime vanlifers
  e in questo articolo vedremo nel dettaglio quelle del mese di giugno.
image: https://res.cloudinary.com/ilgattodicitturin/image/upload/v1657440439/Articoli/spesa_giugno_pfo0lt.jpg
date: 2022-07-11T08:00:00.000+02:00
categories:
- Spese
type: featured

---
Il totale delle spese per il mese di giugno, vivendo da fulltimevanlifers (ovvero sempre e solo a bordo della nostra casa a 4 ruote), ammonta a **981,52 €**. Cifra da dividere per 2 persone, 4 se vogliamo contare Sakè e Olimpia che però pagano come se fossero "bambini".
Per quanto riguarda le nostre avventure, siamo partiti il primo del mese da Bolzano per girovagare una settimana in Trentino e dirigerci poi verso l'Austria dove abbiamo trascorso le restanti 3 settimane. In questo stato il costo della vita è un po' più elevato rispetto a quello italiano, cosa che ha influito sul totale della spesa alimentare.
Gli ultimi due giorni del mese di giugno siamo entrati in Slovacchia, dove abbiamo effettuato il rifornimento di una delle due bombole del gas, che avevamo acquistato a giugno 2021 e usato in vari weekend, nell'estate e nelle vacanze natalizie, oltre al primo mese di questo viaggio.

#### Le spese che hanno influito maggiormente per il mese di giugno in camper

Le due spese che hanno influito maggiormente nel mese di giugno in qualità di fulltimevanlifers sono state:

* il carburante per il nostro van:  **255 €** (prezzo medio in Austria 2 €/litro) a fronte di **1860 km** percorsi
* la spesa alimentare: **255,11 €** (il costo di frutta e verdura che sono per noi gli acquisti maggiori ha pesato di più rispetto a quanto spendessimo nei mercati italiani)

#### Le spese impreviste

Questo mese è iniziato subito con alcune spese impreviste, per un totale di **170 €**.
La prima dovuta alla sostituzione del rubinetto della cucina (**130 €**): purtroppo, date le temperature elevate, il micro (cioè il componente elettronico che si occupa di mandare il comando alla pompa per avere l'acqua corrente) si è rotto, rendendoci necessaria la sostituzione. Non siamo riusciti a trovare un rubinetto dello stesso diametro del precedente, per cui in un'officina di Bolzano ne abbiamo acquistato uno più grande che ha richiesto un paio di ore di manodopera (di fresaggio e montaggio).  
La seconda spesa imprevista è legata a un danno al van provocato da una manovra errata (**40 €**): si è sganciato il copri motore inferiore in plastica e abbiamo deciso tempestivamente di sistemarlo, facendolo ribullonare. Piccolissima cifra imprevista (**5,19 €**): cacciavite ad hoc per smontare e pulire gli ugelli dei fuochi della cucina.

#### Riassunto di tutte le spese

Vi lascio di seguito un elenco riassuntivo delle spese sostenute in questo mese, per un totale di 981,52 €:

* spesa alimentare: **255,11 €**
* bar/ristoranti: **59,20 €**
* cibo per gli animali: **23,99 €**
* parcheggi: **24 €**
* carico dell'acqua: **3,00 €**
* carburante: **255 €**
* abbonamento park4night: **9,99 €**
* musei: **54,00 €**
* bombola del gas: **16 €**
* adattatori gas: **20,14 €**
* lavanderia: **12 €**
* internet: **73,90 €**
* manutenzione: **175,19 €**

#### Costi fissi

Tutti i mesi abbiamo dei costi fissi relativi all'assicurazione e al bollo del van, che nonostante paghiamo in rata unica, ripartiti mensilmente equivalgono a **108,75 €**. Stesso discorso vale per internet, per il quale al momento ci affidiamo a due operatori per necessità lavorative, la cui spesa ammonta a **73,90 €**.

#### Considerazioni personali

Possiamo fare di meglio? Secondo noi sì, soprattutto per il fatto che stiamo per percorrere paesi in cui il costo della vita è minore rispetto all'Austria, quindi carburante e spesa alimentare dovrebbero costare meno.
Per quanto riguarda spese superflue stiamo valutando se eliminare uno dei due operatori internet, in quanto hanno dimostrato entrambi un'ottima copertura e dovrebbero garantirci di riuscire a lavorare in totale serenità.

Queste spese sono da intendersi non come spese di una vacanza, ma come quelle della vita di tutti i giorni, proprio come se fossimo a casa e stessimo pagando affitto, bollette, spesa, palestra..

Se vi interessano dati più dettagliati, come ad esempio quanto stiamo spendendo al giorno dalla data di partenza, vi rimandiamo alla pagina dedicata.
Ma soprattutto se avete qualche consiglio lasciatecelo nei commenti!