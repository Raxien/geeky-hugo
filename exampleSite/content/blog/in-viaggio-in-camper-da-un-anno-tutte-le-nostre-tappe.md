---
title: 'Abbiamo voluto tenere traccia di tutte le nostre tappe' 
description: "L'applicazione giusta per tenere traccia di tutte le nostre le tappe in giro per il mondo"
image: https://res.cloudinary.com/ilgattodicitturin/image/upload/w_1000/f_auto,q_auto:eco/v1672751449/Articoli/findpenguins_logo_standard_rgb_glv3wg.png
date: 2023-01-22T17:00:00.000
categories: ["Italia", "Camper"]
type: regular
draft: true
---

Quando siamo partiti abbiamo postato ogni singolo giorno una storia mattutina su Instagram per tenere traccia di dove fossimo, poi cambiando continente (ebbene sì, abbiamo traghettato in [Africa](https://www.youtube.com/playlist?list=PLHaclq_J5PZ929klaWueEsMuZZvFWZKIB)) e avendo problemi di connessione Internet, abbiamo deciso di mantenere traccia delle nostre tappe negli articoli qui sul blog dedicati ad ogni paese e di sfruttare un'applicazione che ci permettesse di associare fotografie a posizione nel mondo. 

**Find Penguins** ha fatto al caso nostro! 

Nei ritagli di tempo e quando internet ci faceva la grazia di funzionare, ci siamo messi a controllare ogni singolo posto e caricare ogni ricordo significativo, finché partendo un po’ dall’inizio e andando avanti un po’ dalle ultime tappe, _tutti i puntalini si sono riuniti a creare il disegno del nostro percorso_.

Dal 18 maggio sono trascorsi quasi 365 giorni, abbiamo percorso più di 25000 km e visitato 13 paesi. Tanti posti? 

In realtà solo il 5% del mondo intero.

Ma quel poco ha un valore così grande che ci è rimasto impresso negli occhi, nel cuore, nelle suole delle scarpe e nelle ruote del van :)

Questo viaggio così come si sta evolvendo non era assolutamente preventivato. Non dovevamo fermarci un mese in Polonia, tantomeno due mesi in Francia e un mese ancora in Portogallo, ma nemmeno dovevamo vivere mesi in Africa e raggiungere il Senegal! Se ripensiamo alle cartine di altri stati che abbiamo a malincuore lasciato a casa sorge una smorfia, che viene però subito scacciata via dal sorriso pieno di soddisfazione per essere partiti comunque, nonostante tutto.

_Ogni singola tappa ha dato un senso a questa avventura, che sicuramente non dimenticheremo mai più. Non è stato solo un viaggio, non è stato un capriccio. È stato tutto una scoperta, di noi stessi e del mondo che ci circonda._

La presenza di Olimpia e Sakè a bordo non ha fatto altro che rendere lo spirito di famiglia ancora più completo. In tanti ci hanno detto che avremmo potuto lasciarli a casa, per essere in Australia magari in questo stesso istante e goderci la vita a 360 gradi. Ma quante emozioni in meno avremmo vissuto senza di loro?

Non ci sarebbero state tutte le persone che ci hanno fermati per strada, le corse in spiaggia a tirare il guinzaglio e ridere di gusto, Sakè che prende confidenza con l’acqua e scrolla le zampe con un misto di odio e soddisfazione, gli angolini scoperti per caso grazie a loro che tirano di qua e di là, i buongiorno al mattino con una zampetta che reclama il cibo e la buonanotte con il cielo stellato per i bisogni di Olimpia, le risate per incastrarsi al meglio in uno spazio così piccolo.

Insomma senza di loro non sarebbe stata la stessa cosa. Senza di loro non saremmo dove siamo. Senza di loro non esisterebbe Vandipety. E magari sì, saremmo in Australia ad ammirare canguri e koala, ma ci sentiremmo meno famiglia.

Andiamo avanti con loro, grazie a loro.

Ti lasciamo il {{< extLink "link" "https://findpenguins.com/0knsmwp4npafs/trip/6370d91fc6caf3-83958962" >}} della mappa. Cercheremo di aggiornarla il più possibile in tempo reale :)

Se invece vuoi rivedere le nostre avventure in Europa e in Africa trovi tutto sul nostro **{{< extLink "canale YouTube" "https://www.youtube.com/channel/UCH3tGEnOnx6ql48zZTSiFvw?sub_confirmation=1" >}}. 