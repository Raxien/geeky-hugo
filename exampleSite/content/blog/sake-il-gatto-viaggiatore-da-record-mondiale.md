---
title: 'Sakè, il gatto viaggiatore da record mondiale'
description: 'Preparati a conoscere Sakè, il gatto che ha conquistato il mondo, raggiungendo il record di gatto più viaggiatore al mondo! Ha esplorato 37 paesi ed è il primo felino a completare la Transiberiana, raggiungendo il Giappone via terra. Dove lo porterà il prossimo viaggio? Scoprilo in questa storia epica!'
image: https://res.cloudinary.com/ilgattodicitturin/image/upload/f_webp,q_auto:good,w_800,c_scale,dpr_auto/v1709916475/Articoli/Blog/il-gatto-che-ha-visitato-piu-paesi-al-mondo_vzvuii.png
date: 2025-04-23T7:00:00+01:00
categories: ["Blog", "Animali", "Record mondiale"]
type: featured  
country: Mondo
draft: false
---

Il nostro Sakè non è un gatto qualunque. Con il suo spirito avventuroso, **ha conquistato il titolo di gatto più viaggiatore al mondo**, eguagliando il record esistente e diventando una leggenda per chi ama viaggiare — e per chi ama i gatti, ovviamente.
Quella che era nata come un’idea scherzosa si è trasformata in un’avventura epica, portandolo a esplorare gli angoli più remoti del pianeta con un coraggio fuori dal comune.

##### L'inizio
Tutto è iniziato il 18 maggio 2022, quando abbiamo deciso di cambiare vita e vivere in camper: prima in Europa, poi in Africa. 
Arrivati in Senegal, però, ci siamo chiesti: **esisterà un record di paesi visitati con un gatto?**
A quel punto sono bastate un paio di ricerche, per scoprire che Sakè, con 15 paesi visitati, era già a metà strada verso il record mondiale! 

[Con il sogno di raggiungere il Giappone](/blog/dall-italia-al-giappone-in-van), Sakè ha iniziato a collezionare sempre più velocemente timbri sul suo passaporto, determinato a eguagliare, e superare, quel prestigioso traguardo. 
Nel frattempo ogni paese, ogni continente - e ammettiamolo, ogni carezza straniera - sono diventati nuovi capitoli della sua storia.

{{< leggi-anche url="/blog/sake-un-gatto-decisamente-speciale/" >}}

##### Il record
Dopo aver esplorato mezzo mondo, **Sakè ha raggiunto il traguardo il 3 dicembre 2024, proprio in Giappone:** una meta simbolica per un gatto il cui nome è legato alla cultura nipponica. 
Nel Paese del Sol Levante ha ufficialmente eguagliato il record di gatto più viaggiatore al mondo. Ma le sue imprese non si fermano qui: Sakè è stato il primo gatto a percorrere l’intera Transiberiana, attraversando le vaste terre della Russia, e il primo a navigare da Busan (Corea del Sud) a Hakata (Giappone).

> Fatto curioso: Sake (senza accento) significa sia il noto alcolico (酒) che salmone (鮭). È sempre divertente vedere le facce dei giapponesi quando diciamo loro che intendiamo l’alcolico! Lo sapete, vero, che ci ha fatti ubriacare d’amore? 

##### E quindi ha il Guinness world record?
Ovviamente abbiamo provato **a rendere ufficiale il record di Sakè richiedendo il Guinness World Record!** Abbiamo inoltrato la nostra richiesta allegando una documentazione dettagliata: video, fotografie e testimonianze pubblicate sui nostri canali social {{< socialLink "YouTube" "YouTube" >}} e {{< socialLink "Instagram" "Instagram" >}}, che documentano ogni passo di Sakè nel mondo.
Ammettiamo di aver anche pagato 5 euro per ottenere una risposta più rapida. 
Che però è arrivata distruggendo tutto il nostro entusiasmo: **"Ci dispiace, ma il record non è verificabile".**
Nemmeno un gatto con decine di prove, timbri, video e testimoni a favore è riuscito a convincere i giudici del Guinness.
Ma va bene così: perché il nostro record non ha bisogno di un certificato.
Sakè ha già conquistato il cuore di migliaia di persone e **le sue avventure continuano**, pronte a ispirare chiunque ami viaggiare in compagnia o no del proprio animale. 

{{< image src="https://res.cloudinary.com/ilgattodicitturin/image/upload/f_webp,q_auto:good,w_800,c_scale,dpr_auto/v1684676730/Articoli/Blog/gatto-da-record-mondiale_a1euce.jpg" >}}

##### E ora?
Mentre esploriamo il Giappone, Sakè continua a farci meravigliare ogni giorno, con la sua curiosità e il suo coraggio. Ma quale sarà la sua prossima avventura? **Sarà il primo gatto a completare il giro del mondo?** 
Una cosa è certa: con il suo spirito indomabile, ogni meta è a portata di zampa. 