---
title: 'Un gatto al guinzaglio: i nostri consigli per vivere fantastiche avventure' 
description: "Come abbiamo fatto ad abituare Sakè al guinzaglio? Perché questa scelta? Soprattutto, è possibile farlo?"
image: https://res.cloudinary.com/ilgattodicitturin/image/upload/v1658859417/Articoli/gatto_gunzaglio_3_enccst.jpg
date: 2022-07-26T17:00:00.000
categories: ["Animali", "Curiosità"]
type: regular
---
Il giorno in cui abbiamo "deciso" che Sakè ci avrebbe seguiti per le strade Torino, lui aveva sì e no 40 giorni. Era piccolo, ma decisamente curioso. Da quella sera ogni occasione fu buona per appallottolarsi sulle mie spalle quando eravamo fuori casa e su quelle di Paolo per tutte le ore in cui lavorava in smartworking. Poi c'era Olimpia, la sua guardia del corpo: 35 chili di rottweiler per un gattino di 350 gr. Esilarante immagine piena di dolcezza, che ricorderemo per tutta la vita.

#### È possibile portare un gatto al guinzaglio?

Sinceramente queste parole non ci sono venute in mente quando ci abbiamo provato, e nemmeno nei giorni e nei mesi a seguire. Ci siamo documentati un po' su come fare, quello sì, e abbiamo scoperto che non eravamo i primi! Su Instagram si trovano tantissimi profili di gatti che camminano fieri al guinzaglio, e poi c'era la storia vera di Bob, e quella di Nala e il suo padrone che gira il mondo in bici. Ci sentivamo capiti anche se nessuno vicino a noi viveva la stessa esperienza.

![A passeggio per la Danimarca](https://res.cloudinary.com/ilgattodicitturin/image/upload/v1658859422/Articoli/gatto_guinzaglio_2_v7bb9k.jpg)

#### I nostri consigli per vivere con un gatto al guinzaglio

1. provare poco per volta: noi abbiamo iniziato con brevi passeggiate di 10-15 minuti, nelle sere in settimana con un'atmosfera meno caotica
2. scegliere i posti giusti: potrebbe essere il proprio cortile o un parco molto tranquillo vicino a casa, controllando che non ci siano cani liberi per evitare situazioni scomode
3. evitare luoghi molto affollati: noi ancora adesso dopo 2 anni evitiamo le folle per evitare che Sakè possa disorientarsi e impaurirsi
4. evitare posti con temperature troppo alte o basse: meglio controllare le temperature delle nostre destinazioni, soprattutto per evitare che le zampine del nostro animale possano ustionarsi con l'asfalto rovente. Stesso consiglio vale per l'altitudine: anche i gatti possono soffrire il mal di montagna
5. consigli in auto: noi siamo stati molto fortunati perché Sakè non ha mai patito l'auto. Forse ha aiutato il fatto che non lo tenessimo chiuso nel trasportino ma "libero" seppur legato a una cintura di sicurezza in modo che non potesse arrivare improvvisamente nell'abitacolo. Abbiamo usato anche una lettiera portatile (link) in modo da ricreare un ambiente il più possibile consono ai suoi bisogni.
6. consigli in van: anche nella nostra casa mobile Sakè rimane libero di girare nella zona letto. Di solito si corica guardando fuori dai finestrini del gavone o dormendo.
7. avere sempre dell'acqua appresso: i gatti bevono poco ma il rischio disidratazione è molto alto. Noi abbiamo sempre una borraccia nello zaino e una ciotola pieghevole.
8. controllare i tempi del gatto prima dei nostri: se andate di fretta lasciatelo a casa. In caso contrario lui vi insegnerà il valore del tempo: annusare un fiore, controllare una lucertola nascondersi in una feritoia, fermarsi per vedere chi e cosa si ha intorno. E voi magari riuscirete a scambiare un sorriso o una battuta con qualcuno che altrimenti non avreste e non vi avrebbe mai notato nel mondo là fuori.
9. quale pettorina scegliere? Noi abbiamo optato per una pettorina ad h, regolabile in larghezza. Ci è sembrata più sicura perché difficilmente sfilabile rispetto a un semplice collarino. (link)
10. osservare sempre i movimenti del gatto e valutare se acquistare uno zainetto apposito. Spesso noi camminiamo con Sakè in braccio o sulle spalle. Lui non ha apprezzato lo zainetto che avevamo provato a usare, preferisce stare dritto e guardare a destra e sinistra, ma esistono tanti modelli sul mercato, in stoffa con retine per far passare l'aria o simili a degli oblò. Magari voi avrete più fortuna così!(link)


E' nostra convinzione che la presenza di Olimpia abbia contribuito, almeno all'inizio, a far sentire Sakè sicuro di poterci seguire, o che comunque abbia acceso in lui la curiosità di seguirla. In ogni caso avere Olimpia con noi è un bel deterrente quando si rischia di incontrare un cane libero nelle vicinanze.
Per concludere, non abbiamo nessuna abilità particolare. 

**Ci siamo fidati di Sakè mentre lui si fidava di noi. Il resto è solo avventura che speriamo di riuscire a raccontarvi e trasmettervi ogni volta.**

![A passeggio per la Danimarca](https://res.cloudinary.com/ilgattodicitturin/image/upload/v1658859432/Articoli/gatto_gunzaglio_zceav5.jpg)