+++
categories = ["applicazioni", "viaggio"]
date = 2023-01-02T08:00:00Z
description = "Abbiamo voluto tenere traccia di tutte le nostre tappe"
image = "https://res.cloudinary.com/ilgattodicitturin/image/upload/v1672751449/Articoli/findpenguins_logo_standard_rgb_glv3wg.png"
title = "Tutte le nostre tappe"
type = "featured"

+++
Da quando siamo partiti abbiamo postato ogni singolo giorno una storia mattutina su Instagram per tenere traccia di dove fossimo.

Ci ricordavamo dell’esistenza di un’applicazione su cui si poteva tener traccia di un percorso “geografico” postando anche fotografie e video per ogni luogo, ma non riuscivamo a trovarla.

Poi un giorno, chiacchierando con Inga e Marius, due amici tedeschi conosciuti grazie a Sakè il curioso che si è appostato proprio davanti alla porta del loro van richiamando attenzioni e coccole a volontà, abbiamo risolto il “mistero”.

**Find Penguins**, ecco come si chiamava la famigerata applicazione! A quel punto per scaricarla ci abbiamo impiegato pochi secondi, per inserire invece tutte le tappe e le fotografie… ben più di qualche giorno!

Nei ritagli di tempo e quando internet ci faceva la grazia di funzionare, mi sono messa a controllare ogni singolo posto e caricare ogni ricordo significativo, finché partendo un po’ dall’inizio e andando avanti un po’ dalle ultime tappe, _tutti i puntalini si sono riuniti a creare il grande disegno del nostro percorso_.

Dal 18 maggio sono trascorsi più di 200 giorni, abbiamo percorso più di 10000 km e visitato 10 paesi. In confronto ad altre avventure questi numeri sono miseri, ma per noi sono un traguardo non da poco e ogni volta che ora apro quella mappa e vedo il disegno che si è venuto a creare penso.. wow! **Ce l’abbiamo fatta**.

Questo viaggio così come si sta evolvendo non era assolutamente preventivato. Non dovevamo fermarci un mese in Polonia (trovi le nostre avventure [qui](https://www.youtube.com/watch?v=uhFYfbis9a4&list=PLHaclq_J5PZ84ExiQy9T8MXHIOFWhqHQV "qui")), tantomeno due mesi in Francia (che puoi rivivere [qui](https://www.youtube.com/watch?v=haPUPL6dgpI&list=PLHaclq_J5PZ-jTs94ocJqu6RViwWX7Gm8 "qui")) e un mese ancora in Portogallo. Se ripenso alle cartine di altri stati che abbiamo a malincuore lasciato a casa sorge una smorfia, che viene però subito scacciata via dal sorriso pieno di soddisfazione per essere partiti comunque, nonostante tutto.

> _Ogni singola tappa ha dato un senso a questa avventura, che sicuramente non dimenticheremo mai più. Non è stato solo un viaggio, non è stato un capriccio. È stato tutto una scoperta, di noi stessi e del mondo che ci circonda._

La presenza di Olimpia e Sakè a bordo non ha fatto altro che rendere lo spirito di famiglia ancora più completo. In tanti ci hanno detto che avremmo potuto lasciarli a casa, essere in Australia magari in questo stesso istante e goderci la vita a 360 gradi. Ma quante emozioni in meno avremmo vissuto senza di loro?

Non ci sarebbero state tutte le persone che ci hanno fermati per strada, le corse in spiaggia a tirare il guinzaglio e ridere di gusto, Sakè che prende confidenza con l’acqua e scrolla le zampe con un misto di odio e soddisfazione, gli angolini scoperti per caso grazie a loro che tirano di qua e di là, i buongiorno al mattino con una zampetta che reclama il cibo e la buonanotte con il cielo stellato per i bisogni di Olimpia, le risate per incastrarsi al meglio in uno spazio così piccolo.

Insomma senza di loro non sarebbe stata la stessa cosa. Senza di loro non saremmo dove siamo. Senza di loro non esisterebbe Vandipety. E magari sì, saremmo in Australia ad ammirare canguri e koala, ma ci sentiremmo meno famiglia.

Andiamo avanti con loro, per loro.

_Fieri fino a qui._

Vi lascio il [link](https://findpenguins.com/0knsmwp4npafs/trip/6370d91fc6caf3-83958962 "link") della mappa. Cercherò di aggiornarla il più possibile in tempo reale : )