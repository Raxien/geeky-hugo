---
title: 'Tortilla de patatas spagnola: scoprila insieme a noi'
description: "Hai mai assaggiato la tortilla di patate? Nel nostro viaggio in Spagna non potevamo non mangiarne.. più di una!"
image: https://res.cloudinary.com/ilgattodicitturin/image/upload/f_webp,q_auto:good,w_800,c_scale,dpr_auto/v1689094778/Articoli/tortilla/IMG_4634_itmojb.jpg
date: 2023-07-14T17:00:00.000
categories: ["Cucina"]
country: Spagna
type: regular
draft: false
---

Appena abbiamo messo piedi, zampe e ruote del van in Spagna e abbiamo fatto la spesa abbiamo comprato **una tortilla**, la famosa “frittata” di uova e patate. L’avremmo mangiata a pranzo o cena? Fosse stato per me anche subito :) 

La Tortilla non ha orari! Va bene a colazione, pranzo, merenda e cena. Si può mangiare calda o fredda e la si trova ovunque, nei locali come tapas e nel banco frigo di qualsiasi supermercato.
Dimenticavo, in questo momento ne abbiamo due anche nel frigorifero del nostro camper :) 

##### Ma cos’è la Tortilla Espanola?

La tortilla spagnola è uno dei piatti nazionali del paese. 
La ricetta è semplice: uova, patate e cipolle, che unite all’olio extravergine di oliva (e non parliamo solo di un cucchiaino a favore della dieta!) garantiscono un piatto finale veramente delizioso.

###### I 5 ingredienti della Tortilla spagnola

> Ingredienti:
> - Patate: 1,2,4 patate..basta che siano di media grandezza
> - Uova: di solito si contano 2 uova fresche per patata
> - Cipolla
> - Sale
> - Olio d’oliva extravergine

Sono solo **cinque ingredienti**, ma quelli giusti! Vuoi modificarli? Non avrai la vera tortilla nel piatto, ma una versione diversa di frittata!

A proposito, sai quale sarebbe la sostanziale differenza fra tortilla e frittata? La cottura! Se volessimo essere precisi, non me ne voglia buonanima di nonna che non sapeva di preparare una tortilla fenomenale a questo punto, la frittata si dovrebbe ultimare in forno come cottura, mentre la tortilla si cuoce solo in padella.

{{< image src="https://res.cloudinary.com/ilgattodicitturin/image/upload/f_webp,q_auto:good,w_800,c_scale,dpr_auto/v1689094780/Articoli/tortilla/IMG_4633_xzjp8j.jpg">}}

###### Ed ecco qui la ricetta!

Eccoti la ricetta in 10 semplici passaggi:

1. Taglia le patate in piccoli cubetti. 
2. Scalda una buona quantità di olio extravergine di oliva (il necessario per coprire le patate, almeno una tazzina) in padella e aggiungi le patate. 
3. Mantieni **la fiamma bassa** per rendere le patate vellutate ed evitare che si friggano. 
4. Quando le patate sono cotte scolale e **“asciugale”** con un panno di carta in modo da assorbire l’olio in eccesso. 
5. Taglia le cipolle a fette lunghe e buttale in padella con un po’ d’olio e perché no qualche lacrima, facendole soffriggere a fuoco medio finché non iniziano a caramellare, ma guai a te se le fai bruciare! Mica vorrai fare una “frittata”!
6. **Sbatti le uova a temperatura ambiente** e aggiungi un po’ di sale (così manterranno umidità in cottura).
7. Unisci il tutto quando patate e cipolle saranno raffreddate sennò ti faranno strapazzare le uova e lascia riposare per almeno 15 minuti. 
8. Versa il composto della tortilla in una padella e **fai cuocere a fuoco medio-basso per circa 6-8 minuti** (aiutati con una paletta a non far attaccare i bordi), rigirando a metà cottura aiutandoti con un piatto più grande della padella. Se cola un po’ di impasto non leccarlo a crudo via! Attendi altri 6-8 minuti che si cuocia l’altro lato almeno!
9. Capovolgi di nuovo la tortilla e **lasciala raffreddare per almeno 10 minuti** prima di assaggiare (non solo non ti brucerai la lingua, il gusto sarà davvero più buono. Soprattutto il giorno dopo!).
10. Le tortillas spagnole **possono durare fino a 3 giorni** se conservate correttamente in frigorifero (noi più di un giorno non so perché ma non riusciamo a farle durare..!)   
    {{< image src="https://res.cloudinary.com/ilgattodicitturin/image/upload/f_webp,q_auto:good,w_800,c_scale,dpr_auto/v1689094777/Articoli/tortilla/IMG_4632_j4set5.jpg">}}


Vuoi abbinarle a qualcosa? Sbizzarrisciti come noi con tutte le verdure che hai a disposizione, cotte e crude che siano! Se poi vuoi metterne una fetta in mezzo a un panino nessuno può dirti nulla! 
Buon appetito, noi andiamo ad aprire il frigo! 
Ps: Per essere fatta a regola d’arte la tortilla **deve rimanere un po’ umida al suo interno**. Se è secca non è una vera tortilla. 

{{< youtube2 oU5VtY2C2pg>}}



{{< blogFooter "SP_a" "1" "0">}}
