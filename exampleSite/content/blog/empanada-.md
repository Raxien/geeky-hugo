---
title: "Empanada"
description: "Che differenza c'è fra Pain au Chocolat e Chocolatine? Scoprilo con noi!"
image: "https://res.cloudinary.com/ilgattodicitturin/image/upload/v1688826166/Articoli/Cibo/pain-au-chocolat_kuar6y.jpg"
date: 2023-07-07T10:00:00Z
categories: ["Curiosita", "Cucina"]
country: Spagna
type: featured
draft: true
---

Tra i piatti spagnoli a bordo del nostro van, oltre alla [tortilla che ti abbiamo presentato qui](/blog/tortilla-de-patatas-spagnola-scoprila-insieme-a-noi), non poteva di certo mancare **l’empanada!**
Diciamo che all’italiana si potrebbe paragonare all’amata torta salata salva cena e in effetti così è anche in questo paese, l’empanada salva tutto e placa **la tristezza delle papille gustative.**

##### Empanada: cosa, come e dove?

L’empanada è una pasta "sfoglia" salata cotta al forno e ripiena di numerosi ingredienti, che solitamente tendono a cambiare a seconda della regione in cui si prepara.

D’altronde **"empanar"** significa "avvolgere qualcosa con pane o pasta per cuocerlo”.
Dire panino era troppo difficile? 
Sì, diamo agli spagnoli ciò che è loro e mangiamoci sta empanada. Che poi nei libri di cucina è comparsa nel 1520, mica stiamo parlando di una rivisitazione di cucina molecolare! 

Ora potresti dirmi: **perchè nelle città ho visto negozi di empanadas argentine?**
Tranquilla/o, siamo tutti confusi e affamati.
Ma come direbbero in casa mia, butta giù che poi in pancia tutto si sistema! 

###### La storia, ma sarò breve promesso! 

Umorismo a parte, come ti dicevo prima le empanadas sono comparse nei libri di cucina catalani nel 1500, apprese probabilmente dalle ricette dei nomadi arabi e tramandate poi in America dopo la scoperta del continente. Anno dopo anno, secondo dopo secolo, ricetta dopo ricetta sono diventate uno dei piatti tipici della cucina peruviana, cilena, argentina e latinoamericana in generale.

###### È un piatto semplice, conteso e talmente buono che non è difficile chiedersi il perché!

Quindi in questi **negozi di franchising** troverai un numero variegato di empanadas monoporzione, da mangiare passeggiando. 
Ma non preoccuparti, perchè in ogni paesino troverai una piccola panetteria in cui comprare empanadas e se guardi bene anche nei supermercati! 
È così che noi abbiamo riempito la nostra dispensa a base di empanadas rettangolari e in formato familiare (che meraviglia portare a bordo quei vassoi!) ripiene di tonno o baccalà e verdure.

In base ai tuoi gusti comunque puoi trovarle anche ripiene di carne o di sole verdure o di formaggio, te l’avevo detto che accontentano chiunque! 

###### Quali sono gli ingredienti principali dell’empanada? 

Per la pasta la ricetta originale prevede: 
1. **farina di grano**
2. **acqua** 
3. **un po' di strutto**

Vedi te se poi ci vuoi mettere l’olio perché lo strutto ti va indigesto o non lo puoi tollerare, basta che impasti tutto e farcisci con ciò che ti piace di più. 
Se non vuoi sporcare il ripiano della cucina puoi trovare gli impasti già pronti.
Se non vuoi sporcarti le mani ma solo leccarti le dita rileggi il paragrafo prima e fiondati nel primo negozio che trovi! 

Pensa che una volta in un parcheggio nel nord della Spagna ci è successo di poterla comprare direttamente a domicilio dal camioncino di un panettiere! Una delle empanade più buone che abbiamo gustato in tutto il paese! 

{{< youtube CkCwT4rboXI >}}
_Trovi la prova assaggio ed altre avventure in questo video!_

La nostra preferita? **Empanada al tonno** da abbinare a un’insalata per un picnic a regola d’arte! Che te lo dico a fare, è la preferita anche di Sakè!