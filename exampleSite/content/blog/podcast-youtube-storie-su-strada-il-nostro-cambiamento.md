---
title: "\"Storie su strada\": un podcast sul nostro cambiamento di vita"
description: "Un podcast alla scoperta di come abbiamo deciso di cambiare vita"
image: "https://res.cloudinary.com/ilgattodicitturin/image/upload/w_1000/f_auto,q_auto:eco/v1674035838/Articoli/storie_su_stra_ep1_ruaori.png"
date: 2023-02-17T23:00:00Z
categories: ["Blog", "Podcast"]
type: "regular"
---

_Storie su strada_ è il nostro **podcast** che parla di cambiamento, di come viene vissuto, di tutte le forme che può assumere.

Nel primo episodio parliamo di noi, della nostra storia. Dovevamo crederci per primi, metterci in discussione. E se non l’avessimo fatto forse questo podcast non avrebbe mai avuto un inizio.

Siamo Sara e Paolo e il 18 maggio 2022 abbiamo cambiato la nostra vita per vivere a bordo del nostro van in giro per l’Europa, insieme a Olimpia, la nostra rottweiler di 10 anni che sta ringiovanendo giorno per giorno, e Sakè, il nostro gattino giramondo.

“La Sara di 15 anni fa pensava che sarebbe rimasta per sempre nel suo paese di origine, mentre oggi si sente a casa in ogni angolo del mondo. Alla domanda “cosa voglio fare da grande?” preferisce rispondere chi vuole essere: se stessa, una persona felice.

Paolo cresce come programmatore e sviluppa la sua miglior abilità da “problem solver”. Si sta reinventando su più fronti e troverà il modo di farlo, a costo di cambiare di nuovo tutto.”

In questa prima puntata abbiamo cercato di raccontare come abbiamo affrontato il cambiamento dal punto di vista degli affetti, del lavoro, del lasciare la casa, del vivere con lo stretto indispensabile.

Per quanto riguarda il cambiamento lavorativo, a entrambi piaceva il proprio lavoro, ma sentivamo dei limiti di ritorno a noi stessi.

Ci mancava il poter fare un lavoro creato da noi, costruito sulle persone che siamo oggi. Sentivamo entrambi la necessità di imparare altro e di metterci in gioco per non arenarci.

Per quanto riguarda il cambiamento relativo agli affetti, stiamo imparando ogni giorno che non è la distanza fisica ad essere importante, quanto quella mentale. E se si è vicini con mente e cuore con familiari e amici, si è al loro fianco giorno per giorno, molto più che vivere sullo stesso pianerottolo e sperare di non incontrarsi per le scale!

Per quanto riguarda il cambiamento relativo alla casa, entrambi non abbiamo la necessità di restare fermi in un luogo “stabile”. Ci sentiamo al nostro posto in noi stessi, in un mondo che è la casa migliore che si possa desiderare.

È stato faticoso cambiare? Per certi versi sì.

Nel cambiare lavoro abbiamo sbattuto la testa da tutti i lati. Motivo per cui stiamo studiando ogni giorno per migliorarci, per creare nuove competenze, per crescere.

Dove ci porterà tutto questo non lo sappiamo, ma sentiamo che ci sta accrescendo sotto tanti punti di vista e a oggi è l’investimento migliore che potessimo fare su noi stessi.

Continueremo a farlo? “Cambiare” deriva dal greco kàmbein e significa curvare, girare intorno. Nel nostro caso non ci sono ostacoli da aggirare, ma la volontà di prendere una direzione nuova, qualsiasi essa sia. Imparato ciò, qualsiasi ostacolo ai nostri occhi sarà solo una grande rotonda e ci inventeremo più strade e di conseguenza più storie, da raccontare possibilmente su strada.

Se hai piacere di vedere il video o ascoltare il nostro primo podcast lo trovi qui sotto:

{{< youtube Z3IUhW6bUO8>}}