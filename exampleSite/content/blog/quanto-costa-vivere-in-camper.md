---
title: 'Quanto costa vivere in camper? Analisi completa dopo 3 anni e 100.000 km'
description: 'Guida completa ai costi della vanlife: budget mensile dettagliato, strategie di risparmio, confronto tra paesi e stili di viaggio. Numeri reali da 3+ anni di esperienza.'
image: https://res.cloudinary.com/ilgattodicitturin/image/upload/f_auto,q_auto,w_800,dpr_auto/v1761120912/articoli/viaggi/quanto-costa-camper-g2xp792q.png
date: 2025-10-21T08:00:00+02:00
categories: ["Vanlife", "Budget Travel", "Guida Pratica"]
type: featured
---

**"Quanto costa vivere in camper?"** È una delle domande che ci sentiamo fare più spesso. La risposta? **Dipende**.

Potremmo fermarci qui, perchè se vivessimo ancora a Torino credo che nessuno verrebbe a chiederci: "ma quanto spendete al mese?", eppure sappiamo che una scelta diversa può suscitare determinate curiosità. 

La verità è che **vivere in camper può essere straordinariamente economico oppure sorprendentemente costoso**, tutto dipende da come scegli di viaggiare, dove decidi di andare, e quale stile di vita preferisci abbracciare.

Noi viviamo a bordo del nostro camper **dal maggio 2022** – più di **tre anni di vita nomade**, **oltre 100.000 km percorsi**, attraverso **37 paesi**, in ogni stagione immaginabile. Abbiamo visto i costi della vanlife da tutte le angolazioni possibili: dai mesi in cui abbiamo speso al minimo, ai periodi in cui le spese hanno raggiunto vette inaspettate (per problemi veterinari, per la logistica e così via..).

In questo articolo, condividiamo i **numeri reali**, le **strategie di risparmio**, e l'**analisi onesta** dei costi del vivere in camper.

{{< indice >}}

### I nostri numeri reali

Partiamo dai **fatti concreti**. Dal maggio 2022 abbiamo tracciato ogni singola spesa della nostra vita in camper.

**Ecco i numeri della nostra esperienza:**

| Periodo | Spesa Totale | Giorni | Costo Giornaliero |
|---|---|---|---|
| **2022** (da maggio) | €6.154,41 | ~240 | €25,60/giorno |
| **2023** | €10.026,92 | 365 | €27,47/giorno |
| **2024** | €12.140,83 | 365 | €33,26/giorno |
| **2025** (da gennaio a oggi) | €7.744,98 | ~290 | €26,71/giorno |
| **Totale Generale** | **€36.067,14** | **1.253 giorni** | **€28,78€/giorno** |

Circa **€14,39/giorno** o **€430-450/mese** a persona.

> **Nota importante**: Abbiamo escluso dai conteggi due spese una-tantum (traghetti Russia-Corea €1.972,89 e Corea-Giappone €942,31) perché sono da considerare come investimenti ammortizzati nel tempo. Se le includiamo, la spesa totale diventa €38.982,34 e il costo giornaliero ad oggi €31,11.

**Il nostro budget medio mensile è stato circa €900-1.000 per due persone**, ma come vedrai nel paragrafo sotto, questo numero nasconde una realtà molto più complessa.

### Ma... come fate senza un lavoro fisso?

Probabilmente questa è la seconda domanda che ti verrà in mente. Oltre a: "Avete vinto la lotteria? Siete in pensione? Avete un lavoro da remoto?"

La risposta è più semplice (e allo stesso tempo più complessa) di quanto pensi.

**In primo luogo**: prima di partire abbiamo lavorato per 10 anni e risparmiato a dovere. Non siamo partiti a mani vuote. Abbiamo calcolato di avere un "fondo di partenza" per sostenere anni di spese.

**In secondo luogo**: durante il viaggio, non restiamo completamente inattivi. Non abbiamo un lavoro "fisso" in senso tradizionale, ma abbiamo **attività che generano reddito**:
- Il nostro **canale YouTube** genera monetizzazione
- I **contenuti che creiamo** (articoli..) generano monetizzazione
- **Abbiamo stipulato alcune collaborazioni** con alcuni brand
- Le **guide  che abbiamo pubblicato su Amazon** generano royalties
  - {{< extLink "Transiberiana On the Road: Un viaggio indimenticabile da Mosca a Vladivostok" "https://www.amazon.it/Transiberiana-Road-viaggio-indimenticabile-Vladivostok-ebook/dp/B0DZCMDQRK/ref=pd_lpo_d_sccl_1/259-0679501-4278463?pd_rd_w=wPlpl&content-id=amzn1.sym.deb055ce-ac58-4c38-8939-8e74c8af4666&pf_rd_p=deb055ce-ac58-4c38-8939-8e74c8af4666&pf_rd_r=H3ZTNFNF4Z1QX5EREPPS&pd_rd_wg=Savy9&pd_rd_r=f3cf8b92-296c-477e-9dda-b52fe25a0618&pd_rd_i=B0DZCMDQRK&psc=1" >}}
  - {{< extLink "Vivere e viaggiare in camper senza spendere una fortuna" "https://www.amazon.it/Vivere-viaggiare-camper-spendere-fortuna-ebook/dp/B0CW1FVQQT/ref=sr_1_1?dib=eyJ2IjoiMSJ9.xMkYQBanHoJ37Ua8UdqDEoakAXs2wxFbhepZnJtvshg.5jBo0qwTucf3-Q-QWatttuBoiPeRlzyCL9Pu90zufXY&dib_tag=se&qid=1761124802&refinements=p_27%3ASara+Moressa&s=digital-text&sr=1-1&text=Sara+Moressa" >}}

Non è un reddito enorme, ma è **sufficiente a integrare il budget e stare tranquilli senza attaccare i risparmi**.

{{< youtube2 "CQCYdz_4W-s" >}}

**In terzo luogo**: il **costo della vanlife è semplicemente inferiore** rispetto al costo della nostra precedente vita stanziale. Ad esempio non paghiamo l'affitto, non paghiamo le bollette per la casa, non abbiamo una seconda auto.. Questi risparmi da soli compensano gran parte del costo di viaggio.

**In quarto luogo**: siamo disposti a **fare scelte consapevoli e frugali** quando necessario. Che per noi non significa fare sacrifici, ma vivere di priorità. Se dobbiamo scegliere tra una sosta a €30 a notte in campeggio e una gratuita, scegliamo la gratuita. Se tra un ristorante a €50 e cucinare in camper, cuciniamo. Queste scelte ripetute centinaia di volte all'anno fanno una differenza enorme.

**Quindi la risposta breve è**: una combinazione di **risparmio iniziale + reddito passivo/saltuario + costi inferiori rispetto alla vita stanziale + scelte consapevoli**.

Lo ammettiamo però: non è facile, e richiede disciplina. Ma è **assolutamente possibile**, e non devi essere ricco per farlo.

### Budget mensile medio: perchè è importante e come varia

Fissare un budget mensile è fondamentale per avere un'idea iniziale di quanto si può sostenere uno stile di vita del genere. Ovviamente poi tale budget si può abbassare o aumentare a discrezione (e ne parliamo meglio più avanti).

Se dovessimo riassumere il budget della vita in camper con una sola cifra, diremmo: **dipende da come viaggi**.

Vedendo quanto spendono altre persone per vivere in camper, ecco gli scenari possibili:
- **Stile "ultra-frugale"**: €600-900/mese (cucinare in "casa", soste gratuite, poche attività extra)
- **Stile "confortevole"**: €1.500-2.500/mese (mix di soste a pagamento e gratuite, mangiare fuori talvolta, varie attività)
- **Stile "nomade puro"**: €2.500-4.000+/mese (molta benzina, soste sempre a pagamento, viaggi frequenti, attività quotidiane)

La **variabile più grande** non è il camper stesso, ma come scegli di usarlo. Nel nostro caso, siamo riusciti a mantenere un buon equilibrio tra comfort e frugalità, che si riflette nel nostro costo medio giornaliero di €28,78 (in due!).

### I 3 fattori che determinano il costo

Quando consigliamo a chi ci chiede di calcolare il budget per la vanlife, diciamo sempre di considerare **tre fattori fondamentali**: il tuo **stile di viaggio**, i **chilometri che percorri** e i **paesi che visiti**.

Il primo fattore riguarda le tue abitudini quotidiane: **quanto velocemente ti muovi da un posto all'altro** (più soste lunghe significano meno benzina), se preferisci soste comode a pagamento o avventure gratuite, se mangi fuori regolarmente oppure cucini, e che tipo di attività fai (escursioni, parchi, ristoranti). Il secondo fattore è legato alla percorrenza: **più chilometri fai, più spendi** in carburante e manutenzione del mezzo. Il terzo fattore **è la destinazione:** i costi variano enormemente da paese a paese, sia per il carburante che per cibo, soste e attività.

## Analisi dettagliata dei costi mensili

### 1. Carburante: il costo più variabile

Il carburante è **la voce di spesa più imprevedibile** della vanlife. Quattro fattori influenzano questa spesa: prima di tutto il **consumo del camper** (un van di 5 metri consuma molto meno di un motorhome di 10 metri), poi la **percorrenza** (periodi di stop prolungati riducono drasticamente i costi rispetto al nomadismo costante), le **condizioni stradali** (le strade in salita richiedono più carburante), e infine il **prezzo locale** che varia tantissimo da paese a paese. Per darti un'idea, a ottobre 2025 il prezzo del diesel in Giappone è di 0,80 cent/litro, mentre in altri paesi può essere anche tre volte superiore.

### 2. Cibo e spesa alimentare

Qui è dove **puoi risparmiare davvero**. La differenza tra cucinare in camper e mangiare fuori è sostanziale: **se cucini sempre** (colazione, pranzo, cena fatti in casa) spenderai circa €250-350/mese, **se mangi fuori 2-3 volte a settimana** il budget sale a €450-650/mese per un mix tra cucina casalinga e ristoranti, mentre **se mangi fuori quasi sempre** preparati a spendere €800-1.200+/mese rinunciando completamente alla cucina fai da te.

Per risparmiare ulteriormente, alcune strategie efficaci possono essere: andare ai **mercati locali** (solitamente più economici dei supermercati per quanto riguarda frutta e verdura), comprare nelle **catene low budget**, cucinare **piatti semplici** con ingredienti base, approfittare dei **cibi e delle offerte locali** che cambiano da paese a paese, e chiedere sempre **consiglio alla gente del posto** che conosce i posti migliori dove fare la spesa.

### 3. Soste e parcheggi

Questo costo varia **enormemente** a seconda della destinazione. In alcuni paesi le soste gratuite sono la norma, in altri è quasi impossibile trovarne. La nostra **strategia di risparmio** si basa su tre pilastri: usare app come **Park4night e iOverlander** per scovare soste gratuite segnalate da altri viaggiatori, approfittare dei **parchi pubblici e delle aree di sosta comunali** che sono spesso gratuiti o molto economici, e studiare bene le regole locali. Ad esempio, [in Giappone abbiamo scoperto strategie specifiche per non pagare le soste](/blog/sosta-camper-in-giappone-molto-piu-di-un-parcheggio) che ci hanno fatto risparmiare parecchio.

### 4. Assicurazione, bollo e tasse

Le spese burocratiche sono inevitabili ma relativamente contenute. L'**assicurazione camper** prevede la RC obbligatoria che costa €60-150 all'anno (dipende dal paese di immatricolazione), mentre se vuoi una copertura Kasko o completa si arriva a €200-400 annui. Il **bollo auto** in Italia costa €80-150 all'anno in base alla cilindrata del mezzo. Il **Permesso Temporaneo (TIP)** varia molto: in alcuni paesi è totalmente gratuito, in altri può costare diverse centinaia di euro.

Le **vignette e i pedaggi autostradali** possono incidere pesantemente sul budget, specialmente in paesi come Svizzera, Austria, Francia e Giappone. Il nostro **consiglio pratico**: usa le strade nazionali e provinciali quando possibile – è più lento ma decisamente più economico, e spesso scopri posti bellissimi che dall'autostrada non vedresti mai.

### 5. Manutenzione e riparazioni

Questa voce è **fondamentale per il budget a lungo termine** e spesso viene sottovalutata. La **manutenzione ordinaria** include il cambio olio e filtri (€80-150 a intervento) e il controllo gomme (€20-50), costi che si ripetono con regolarità e sono prevedibili.

Le **riparazioni impreviste** sono invece il vero problema: dato che gli imprevisti possono essere molteplici (guasti meccanici, problemi elettrici, rotture improvvise) e possono richiedere somme ingenti di denaro, ti consigliamo caldamente di crearti un **fondo di emergenza**. Questo cuscinetto economico ti salverà nei momenti difficili e ti permetterà di affrontare le riparazioni con più serenità.

### 6. Utilità e energia

L'autonomia energetica fa una differenza enorme sul budget. Se hai investito in **pannelli solari e batterie**, il costo dell'energia diventa quasi zero dopo l'investimento iniziale – puoi stare dove vuoi senza preoccuparti di trovare allacci elettrici.

Se invece **dipendi sempre dalla corrente esterna**, sei costretto a cercare soste con allacci e a pagare per ogni notte, il che non solo aumenta i costi ma limita anche la tua libertà di movimento e la scelta dei posti dove fermarti.

{{< youtube2 "IsXNysrjzHs" >}}

### 7. Attività, svago e intrattenimento

Questa voce varia **moltissimo** a seconda della tua personalità e del tipo di esperienza che cerchi. Se sei un **minimalista** che ama le passeggiate gratuite, la natura e il relax, puoi cavartela con €0-50 al mese godendoti comunque appieno il viaggio. Se sei un **avventuriero moderato** che vuole fare escursioni, visitare parchi nazionali e musei con una certa frequenza, calcola €200-400 mensili. Se invece sei un **avventuriero "top"** che vuole fare attività costose ogni giorno (sport estremi, ristoranti stellati, eventi), preparati a spendere €600-1.200+ al mese solo per lo svago.

Ovviamente un'altra variabile riguarda se viaggi in compagnia o no di **animali domestici**, per i quali dovrai calcolare il costo del cibo e delle spese veterinarie (e sì, nel nostro caso queste spese rientrano nel budget che abbiamo indicato).

### 8. Assicurazione sanitaria 

Se vivi in camper in Italia o in Europa o nel paese in cui risiedi, non dovrai tener conto di questa spesa aggiuntiva. Se invece inizi a viaggiare fuori dall'Unione Europea, allora dovrai calcolare una spesa di €40-100 al mese a seconda della tua destinazione. 

## Strategie concrete di risparmio

### 1. Fermati più a lungo, muoviti meno

**La regola d'oro**: ogni spostamento costa benzina. Se stai fermo in un posto invece di spostarti ogni giorno, risparmi in carburante.

### 2. Cucina 80%, mangia fuori 20%

**Non significa**: rinunciare ai piaceri gastronomici
**Significa**: essere strategico

- Colazione fatta in camper (€0,50 - caffè, pane e marmellata) vs al bar (€2,50 - caffè e brioche)
- Pasti completi in camper (€2-5 ad esempio per un piatto di pasta con verdure e legumi) vs pasto al ristorante (min €8)

**Risultato**: mangi bene, spendi meno.

**"Eh ma consumi il gas!!"**
In realtà, cucinando quotidianamente, la nostra bombola da 10 kg dura 5 mesi (e la spesa per ricaricarla è stata in media 15€ - il che significa 30€ annui).

### 3. Soste gratuite e a basso costo

Spesso ci siamo chiesti: **se avessimo dormito ogni notte in hotel o campeggio, quanto avremmo speso?**

Considerando che abbiamo risparmiato in media **€15-30 a notte** con soste gratuite o low-cost, questo corrisponde a circa **€450-900/mese**.

Nel nostro caso specifico, con 1.253 giorni di viaggio e un costo medio giornaliero di €28,78, le soste gratuite rappresentano una delle voci di risparmio più significative. 

### 4. Lavora durante il viaggio

Molti vanlifers mantengono un'attività freelance:
- Copywriting, blog, social media management
- Consulenza online
- Fotografia e videomaking
- Insegnamento lingue online
- E-commerce e dropshipping

**Anche solo €300-500/mese** cambiano completamente sul budget totale.

## I costi nascosti che non ti aspetti

Ci sono spese che spesso vengono dimenticate quando si calcola il budget della vanlife. I **permessi per il mezzo, visti e burocrazia varia** sono costi che variano enormemente da paese a paese e che spesso non si prendono in considerazione inizialmente, ma che possono accumularsi rapidamente soprattutto se viaggi fuori dall'Europa.

I **farmaci senza assicurazione** possono essere parecchio costosi, specialmente in alcuni paesi, quindi è importante considerare questa voce se hai bisogno di medicinali regolari o se hai animali al seguito che necessitano di cure veterinarie.

Infine, la **comunicazione e internet** sono fondamentali per chi lavora in viaggio o semplicemente vuole rimanere connesso. [Abbiamo sviluppato un metodo specifico per stare connessi durante i viaggi](/blog/connessione-viaggio-giappone-japan-wireless), ma è una spesa da mettere in conto, sia per SIM locali che per eventuali hotspot o abbonamenti dati.

## Come impostare un budget realistico

### Passo 1: calcola i tuoi numeri

Prima di partire, è fondamentale fare un'analisi realistica delle tue aspettative e abitudini. Chiediti: **quanto vuoi muoverti?** (viaggi lenti o nomadismo costante), **preferisci comfort o avventura?** (campeggi attrezzati o soste selvagge), **che tipo di cucina ti piace?** (sei un cuoco casalingo o preferisci ristoranti locali), **quali paesi visiterai?** (i costi cambiano radicalmente da paese a paese), e infine **hai una fonte di reddito durante il viaggio?** (lavoro da remoto, risparmi, pensione). Le risposte a queste domande determineranno il tuo budget reale.

### Passo 2: usa il budget mensile come guida

Il budget non deve essere una gabbia, ma una **guida flessibile** che ti aiuta a capire dove vanno i soldi. **Traccia le spese reali** con un'app o un semplice foglio Excel, **identifica dove spendi più del previsto** analizzando le categorie che sforano, e **aggiusta il budget per il mese successivo** in base all'esperienza concreta. Il primo mese sarà sempre il più impreciso, ma col tempo capirai perfettamente il tuo ritmo di spesa.

### Passo 3: crea un fondo di emergenza

Questo è forse il consiglio più importante: **avere un cuscinetto economico** ti permette di affrontare gli imprevisti senza andare nel panico. Se il camper si rompe, se hai bisogno di cure mediche urgenti, se devi fare una riparazione costosa, il fondo di emergenza ti salva da situazioni che potrebbero altrimenti rovinare il viaggio o costringerti a tornare a casa prematuramente.

### Passo 4: rivedi mensilmente

La vanlife è dinamica e il budget deve esserlo altrettanto. Dedica **un momento ogni mese** (magari il primo giorno del mese nuovo) ad **analizzare le spese** del periodo passato, **vedere se il budget è realistico** rispetto alle tue aspettative e al tuo stile di vita effettivo, e **aggiustare per il mese successivo** in base a cosa hai imparato. Questo processo di revisione continua è ciò che ti permetterà di ottimizzare davvero i costi nel tempo.

## La domanda difficile: ne vale la pena?

Per noi sì, assolutamente. Non solo economicamente, ma emotivamente e spiritualmente.

Vivere in camper ti insegna il **valore reale del denaro**: quando devi gestire un budget limitato, impari a distinguere tra bisogni e desideri. Ti insegna **cosa è davvero importante nella vita** – spesso non sono le cose materiali ma le esperienze e le persone. Impari ad **apprezzare la semplicità**, a **connetterti con persone e culture** diverse in modo autentico, e a essere **resiliente e creativo** di fronte agli imprevisti.

I veri valori aggiunti della vanlife vanno oltre i numeri: la **libertà di movimento** (svegliarti dove vuoi, cambiare idea, seguire la bella stagione), e soprattutto i **ricordi che valgono infinitamente più del denaro speso** – quelle albe in montagna, quei tramonti sul mare, quegli incontri casuali che diventano amicizie durature.

## Risorse utili: i dettagli completi delle nostre spese

Se vuoi approfondire come abbiamo tracciato ogni euro speso durante questi anni di viaggio, sulla sezione **Spese** del nostro sito troverai **grafici dettagliati mese per mese** che mostrano esattamente dove sono finiti i soldi, e **confronti anno su anno** per vedere come è cambiato il budget nel tempo e nelle diverse destinazioni.

Tutti i dati che abbiamo condiviso in questo articolo sono documentati e tracciati in tempo reale nella nostra sezione [tracker spese](/expenses), dove potrai vedere l'evoluzione completa delle nostre finanze da quando siamo partiti.

Se vuoi un approfondimento ancora più completo, la nostra {{< extLink "guida su Amazon" "https://www.amazon.it/dp/B0CW1FVQQT" >}} dedica interi capitoli a come rendere la vanlife sostenibile dal punto di vista economico, con strategie pratiche e consigli testati sul campo.

## La domanda finale

**"Quanto costa vivere in camper?"**

La risposta breve rimane: **dipende**.

Ma adesso sai da cosa dipende, come calcolarlo, e come ottimizzarlo per il tuo stile di vita.

Noi abbiamo scelto di vivere in camper non per risparmiare denaro (anche se aiuta), ma per **vivere con più consapevolezza, libertà e autenticità**. Il denaro risparmato è stato reinvestito in esperienze straordinarie, incontri significativi e una comprensione del mondo molto più profonda di quella che avremmo avuto da qualsiasi altro stile di vita.

**Se la tua domanda è "posso permettermi la vanlife?", la risposta probabilmente è: con pianificazione, creatività, e la giusta mentalità, sì**.

## Condividi la tua esperienza

Hai mai calcolato il tuo budget mensile? Quali categorie di spesa ti sorprendono di più? Hai scoperto strategie di risparmio che funzionano particolarmente bene?

**Scrivi nei commenti** la tua esperienza!

E se il sogno del vanlife è sulle tue liste di cose da fare, {{< extLink "dai un'occhiata al nostro canale YouTube" "https://www.youtube.com/@vandipety" >}} dove raccontiamo storie di budget, avventure, e la vera realtà della vita in camper attraverso il mondo intero!

**Buon viaggio economico e consapevole su quattro ruote!** 🚐💰✨
