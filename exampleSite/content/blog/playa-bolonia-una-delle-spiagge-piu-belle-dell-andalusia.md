---
categories: ["spagna", "viaggio"]
date: 2023-01-09T23:00:00Z
description: "Una spiaggia vista Marocco, con alle spalle meravigliose rovine romane. "
image: "https://res.cloudinary.com/ilgattodicitturin/image/upload/v1673425578/Articoli/bologna_1_odyxzg.jpg"
title: "Playa Bolonia: una delle spiagge più belle dell’Andalusia "
type: "featured"

---

Sabbia bianca e acqua cristallina sono le due caratteristiche principali di Playa Bolonia, una delle spiagge ritenute più belle dell’Andalusia (Spagna).

Si affaccia su di un piccolo villaggio ed è molto amata dai giovani che praticano sport come il kite.

La lunghezza della spiaggia di Bolonia, o _playa de Bolonia_, è di 3,8 chilometri, per terminare a nord con una duna di sabbia che è tra le più grandi di tutta Europa: 30 metri di altezza e 200 metri di lunghezza.

![Playa bolonia](https://res.cloudinary.com/ilgattodicitturin/image/upload/v1673425527/Articoli/bologna_1_onglpx.jpg)

##### Le rovine romane affacciate sulla spiaggia: il sito Baelo Claudia

Bolonia non è solo sabbia bianca e natura. Se guardate davanti a voi vedrete Tangeri e il Marocco, mentre alle vostre spalle le rovine romane della città di _Baelo Claudia_ con tanto di teatro romano e foro. Fondata circa 2000 anni fa, era inizialmente un villaggio di pescatori, e raggiunse il massimo splendore sotto l’imperatore Claudio grazie anche alle relazioni con il porto di Tangeri. Fu dopo un terremoto del VI secolo d.C. che iniziò il suo lento declino.

Le rovine sono comunque molto ben conservate e hanno un fascino singolare anche per la loro posizione geografica.

Sul luogo si trova un centro di accoglienza turistica e un museo gratuito visitabile dal martedì al sabato orario 9-18, domenica 9-15, chiuso il lunedì.

C’è un grande parcheggio gratuito a disposizione dei visitatori e tutte le indicazioni per poterlo raggiungere lungo la strada.

![Rovine romane a playa de bolonia](https://res.cloudinary.com/ilgattodicitturin/image/upload/v1673425527/Articoli/bologna_6_ogu2su.jpg)

##### Guidare in mezzo alla duna? È possibile a Punta Paloma

Pochi chilometri dopo Playa Bolonia si trova un’altra spiaggia, Punta Paloma. La particolarità di questo luogo è la strada asfaltata che taglia letteralmente a metà la duna, con una vista sulla spiaggia davvero gradevole.

![Punta paloma](https://res.cloudinary.com/ilgattodicitturin/image/upload/v1673425528/Articoli/bologna_4_tx84js.jpg)