---
title: "Austria in camper con cane e gatto"
description: "3 settimane on the road"
image: 
date: 2023-02-01T10:00:00Z
categories: ["Austria", "viaggio"]
type: regular
---
Nel mese di luglio 2022b abbiamo girovagato in van attraverso l’Austria per tre settimane, ovviamente in compagnia di cane e gatto, Olimpia e Sakè. 
Non voglio scrivervi il solito articolo con aree sosta, tappe imperdibili, dove mangiare eccetera eccetera, perchè i nostri viaggi sono dettati da una serie di necessità personali, legate anche al benessere dei nostri animali, al fatto che la nostra non è una vacanza ma vita vera e propria, solo scandita da ritmi un po’ meno consueti. 
Vorrei piuttosto parlarvi delle emozioni provate, delle persone incontrate. Di quello che ci portiamo nel cuore, chilometro dopo chilometro.
Allora immaginiamo di svegliarci insieme a Salisburgo, di girovagare con un gatto sulle spalle e una rottweiler scodinzolante al fianco, di entrare in una pasticceria e di comprare un sacchetto di “Palle di Mozart”, di ammirare la fortezza dal basso e di perderci nelle stradine del centro fino ad arrivare sotto la casa natale di Mozart. 
Dopo pranzo noi siamo fuggiti dal grande caldo estivo e siamo corsi a mettere i piedi a mollo nel fiume, mentre i temerari austriaci facevano addirittura il bagno. Alle 6 del pomeriggio abbiamo deciso di ordinare patate al burro nel birrificio più famoso della città (Stiegl) mentre tutti cenavano e noi avevamo ancora bisogno di dare un senso ai ricordi di un aperitivo all’italiana.
Abbiamo lasciato Salisburgo addolciti dalla bellezza della città e dalla dolcezza del cioccolato e ci siamo spostati a Mondsee, parcheggiando direttamente fronte lago, con le montagne affacciate nelle sue acque limpide e cristalline. Nei pressi della bella Cattedrale eccoli, quattro sorrisi rivolti proprio verso di noi: due uomini e due donne, i loro sguardi rapiti dalla presenza di un gatto a passeggio.
Per la sera ci siamo spostati a Wolfgangsee, dove si può percorrere una passeggiata meravigliosa di vari chilometri lungo la sponda del lago. Noi avevamo appuntamento l’indomani con Susanne e Andrea e i loro due gatti, Ally e Malou. Insieme ci siamo concessi passi lenti, ammirando il paesaggio, chiacchierando del più e del meno. Pranzando insieme, condividendo esperienze e emozioni. E un’altra giornata è volata via. 
Abbiamo poi raggiunto Gmunden, altro paesino affacciato sul lago. Abbiamo scambiato due parole con una coppia di simpatici signori che hanno iniziato a giocare con Sakè, ascoltato con interesse la nostra storia e fra una chiacchiera e l’altra ci hanno consigliato dove trovare la miglior pizza in paese. E vi assicuro che la pizza era buona davvero. 
Arrivati a Linz, ci siamo fermati volentieri per salutare un ragazzo vestito elegante, che non ha avuto timore di riempirsi dei peli dei nostri animali. E in città ci siamo concessi la visita di un museo:  L’ARS Electronica. Un mix di futuro e tecnologia, interessante e interattivo. Secondo noi, da non perdere. 
Poi nel tardo pomeriggio, per caso o per fortuna, siamo arrivati all’osservatorio Goberlwarte, una scala in ferro che si innalza verso l’alto e che permette di avere una visuale a 360° del panorama sulle colline attorno al paesino di Grein. Lassù non servono tante parole, parla il vento. Porta via i pensieri e aiuta a restare nel momento, ad ammirare il ciclo del giorno pronto a cedere il turno a quello della notte, la luna spavalda che entra a rubare la scena al sole. Siamo scesi con calma, con il cuore in gola. Ci siamo fermati a salutare una signora che ci ha raccontato della sua famiglia, di come abbia insegnato al figlio a vivere nel mondo e fuori dagli schemi.
Da lì, siamo rimasti due giorni nella capitale, Vienna, e abbiamo provato a correre in ogni angolo per vedere più dettagli possibili. Non mi dilungo in dettagli, della città città ve ne ho parlato un po’ meglio in questo articolo (qui).
Lasciata Vienna siamo tornati in campagna, a Rust, cittadina nota per i numerosi nidi di cicogne. Qui abbiamo passeggiato nei prati, ascoltato i bambini ridere correndo, abbiamo sorriso agli anziani seduti al bar in centro.
Eravamo ormai vicini al confine est del paese. Abbiamo attraversato paesino dopo paesino fino al confine con la Slovacchia. Ci siamo fermati ad ammirare un faro affacciato sull’ennesimo lago del paese, abbiamo lasciato che due bimbe giocassero divertite insieme a Sakè che si è divertito a fare il divo, abbiamo provato a comunicare con un uomo che non parlava la nostra lingua ma con il quale siamo riusciti in qualche modo a comprenderci.
Poi ci siamo rimessi in strada, con piedi, zampe e ruote. 
Forse abbiamo macinato velocemente troppi chilometri, forse ci siamo sentiti limitati per i numerosi divieti di accesso agli animali sulle rive dei laghi, forse i persistenti 38 gradi ogni giorno ci hanno messi in difficoltà più volte. 
Abbiamo in ogni caso cercato di portare a casa, o meglio a bordo, il meglio di questo paese. 
Grazie Austria, per il tuo ordine e la tua pulizia, per la natura che hai da offrire. 
Grazie per averci accolti come famiglia, viaggiatori, sognatori. 