# Noale: un piccolo borgo a pochi chilometri da Venezia

Uno di quei paesi in cui ti viene voglia di fermarti, di fare due parole con la gente del posto, di saperne un po' di più. 


Noale, un piccolo borgo a pochi chilometri da Venezia, era in realtà una tappa obbligatoria del nostro viaggio. Ci siamo dovuti fermare un paio di giorni per questioni lavorative, ma siamo riusciti a goderne appieno della sua atmosfera. Ovviamente abbiamo fatto i turisti insieme a Sakè e Olimpia, che hanno attirato sorrisi di numerosi passanti. Proprio la sera in cui siamo arrivati abbiamo avuto la fortuna di fermarci a chiacchierare con una signora del posto, che ci ha consigliato un tour di questo piccolo borgo a pochi chilometri da Venezia. 

Noale conserva tracce del suo glorioso passato militare nella Rocca dei Tempesta, edificata nel XII secolo a ridosso del fiume Marzenego. La rocca ospita adesso importanti avvenimenti culturali e, dopo due secoli di abbandono in cui è stata utilizzata anche come camposanto, è tornata ad essere il simbolo del centro d’arte.

Lungo la strada principale che attraversa il borgo si trovano i portici gotici e antichi palazzi, delimitati da un lato dalla Torre dell’Orologio e dall’altro dalla Torre delle Campane. Ci sono poi il Palazzo della Loggia dove hanno sede il Muncipio, il Museo Civico e la Pinacoteca 'Egisto Lancerotto' e la parrocchia dei Ss. Felice e Fortunato.

Il sabato mattina lungo le vie del paese si svolge un mercato molto interessante.

Poco lontano dal centro abitato si trova l’oasi WWF Cave di Noale, una delle mete preferite soprattutto dai fotografi naturalisti della regione, grazie alla presenza di numerose specie animali e vegetali. 


### Dove mangiare a Noale 
In questo borgo a pochi chilometri da Venezia abbiamo pranzato e cenato in due posti differenti, trovandoci molto bene in entrambi. 
Per il pranzo siamo capitati da "cORTIVO 2.0". Qui trovate un menu che ha delle portate leggermente diverse dalle proposte serali e un scelta giornaliera che cambia giorno per giorno, con abbinamenti molto interessanti. Paolo ha optato per un hamburger con contorno, io per una pasta con pesto di pistacchi davvero gustosa. Piacevolmente sravagante il locale, con un tavolo appeso al soffitto e altri dettagli davvero divertenti. Molto gentile il personale, con un servizio veloce e cortese. Ci sentiamo davvero di consigliarvelo.
Per quanto riguarda la cena abbiamo optato per la "Trattoria Dal Fritoin", incuriositi oltre che dalle recensioni sulla frittura di pesce, da una proposta dolce di un tiramisù con i fiori di zucca e gli amaretti. Purtroppo abbiamo trovato il tiramisù classico quella sera, ma decisamente delizioso. Ci uniamo agli apprezzamenti sulla frittura di pesce, molto ben bilanciati anche i sapori del primo con seppie e zucchine. Un buon vino bianco e la cena è servita. 



### Cosa visitare con cane e gatto

Con Sakè ed Olimpia abbiamo camminato per tutte le vie del paese e lungo l'argine del fiume. Qui vi raccomando un po' di accortezza dato che ci sono numerosi animali, tra cui anatre e galli, liberi di girovagare. Per quanto riguarda l'area naturalistica del WWF, il sito internet cita "cani non ammessi", per cui ci siamo limitati ad una passeggiata limitrofa.


### Un piccolo borgo a pochi chilometri da Venezia 

Ebbene sì, la Serenissima si trova davvero a pochi chilometri da Noale, tant'è che è raggiungibile comodamente con il treno. Noi abbiamo preferito avvicinarci con il camper per avere una base più comoda e vicina in caso di necessità con gli animali, ma il tragitto vi richiederà una quarantina di minuti, costo del biglietto 1,90 € in seconda classe. 