# Salisburgo: un tour culinario tra palle di Mozart e birrificio Stiegl

Patria natale di Mozart, incastonata fra fortezze e montagne, Salisburgo si rivela angolo dopo angolo come una sinfonia andante, fra alti palazzi e curati giardini. 

Siamo arrivati in città una domenica di inizio giugno, con più di 30 gradi inaspettati, per cui abbiamo subito deciso che il nostro tour di Salisburgo sarebbe stato un po' meno culturale e forse più culinario.  Abbiamo dormito fuori città ma alle 9 eravamo già pronti a camminare per sfruttare le prime ore del mattino insieme a Sakè ed Olimpia. Quindi scarpe e guinzagli indossati e via, pronti a curiosare. Avendo parcheggiato dal lato opposto del centro città ci siamo trovati davanti lo spettacolo della Fortezza Hohensalzburg, che svetta maestosa sopra ai tetti della città. Attraversando Ponte Mozart siamo arrivati in Mozartplatz, dalla quale ci si ritrova subito vicino alla Cattedrale di Salisburgo, alla Domplatz e a "Sphera", la statua tonda dorata con un uomo sopra di essa che guarda verso una donna incastonata nella montagna. Da qui potete scegliere: incamminarvi verso una salita impervia fino alla Fortezza, raggiungerla tramite la funicolare o girare a destra, attraversare un curioso cimitero sul quale si affacciano le catacombe e continuare il giro del centro. Noi abbiamo optato per quest'ultima dato che la temperatura iniziava a ad aumentare. Abbiamo così dato il via al nostro tour culinario di Salisburgo: prima meta, Cafè Furst. Amiamo entrambi il cioccolato, non potevamo non assaggiare le famose ed originali Palle di Mozart, quelle nell'incarto blu e argento. Dalla pasticceria, che si trova in centro, abbiamo raggiunto la casa natale di Mozart, museo visitabile, e poi ci siamo incamminati verso il camper, per far riposare i nostri animali all'ombra. Senza di loro abbiamo ancora visitato i Giardini Mirabell e la Chiesa Francescana, tralasciando il Castello Hellbrunn per una prossima visita: abbiamo trovato un posticino lungo il fiume dove far fare un tuffo a Olimpia e mettere i piedi a mollo, dato che il caldo ci avrebbe reso troppo nervosi per dedicarci ad una visita in modo interessato. 


### Il nostro tour culinario a Salisburgo 

Ma venendo ai punti salienti di questo articolo in cui vi ho promesso un tour culinario di Salisburgo fin dall'inizio, cercherò di prendervi per la gola con soli due ingredienti, il cioccolato e la birra. Tenete un posticino anche per un po' di burro, capirete il perchè.
Come vi dicevo prima, ci siamo fermati in centro città per acquistare le famose Palle di Mozart, decidendo di provare quelle della pasticceria Furst. Il locale curato lasciava ben a desiderare, e queste sfere di cioccolato ci hanno conquistati dal primo morso: un cuore di marzapane e pistacchio avvolto da cioccolato e gianduia. Uno a testa non poteva bastare, così quello tenuto per la merenda l'abbiamo subito divorato.

Abbiamo poi scoperto che la città ospita "Stiegl", il birrificio privato più grande dell’Austria. Così, senza approfittare della visita del museo per non lasciare troppo da soli Olimpia e Sekè, ci siamo diretti subito allo shop, per poi decidere di fare anche aperitivo. Tutti intorno a noi mangiavano piatti corposi, ma la nostra scelta è stata: Bretzel al burro e una porzione di patate, che ci aspettavamo fritte vedendo le pietanze altrui. Insieme alle due birre ci è arrivato l'impasto del pane arrotolato nella classica forma, tiepido e ricoperto di granelli di sale e una ciotola di patate tagliate a spicchi piuttosto grandi, che parevano lessate. Al primo morso il gusto di prezzemolo unito a quello del burro ci hanno mandati in estasi: era una richiesta stramba la nostra rispetto alle cotolette altrui, ma questo aperitivo sui generis non lo dimenticheremo tanto facilmente. Per quanto riguarda la selezione di birra, ne troverete di tutti i tipi, dalle classiche fino a quelle aromatizzate al limone, all'arancia e stagionalmente al lampone. Peccato non poter fare una grande scorta in camper, abbiamo comunque riempito il frigorifero per quanto possibile. 
