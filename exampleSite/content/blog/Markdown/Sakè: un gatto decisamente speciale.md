# Sakè: un gatto decisamente speciale

*Io non volevo un gatto per casa, ma forse ero destinata a vivere con il piccolo Sakè.*

Era una sera di settembre. Stavamo mangiando in un ristorante giapponese di Torino, per viaggiare un po’ con la mente verso uno dei paesi che amiamo. Prima di chiedere il conto Paolo mi disse che doveva parlarmi di una cosa. Rimasi stranita, avevamo parlato tutta la sera come nostro solito. Cosa poteva essermi sfuggito? Mi passò il telefono, vidi delle immagini di cuccioli di gatto. Miele, il suo ragdoll di cinque anni, era venuto a mancare da un mese ed erano stati giorni pieni di sofferenza. Provai ad immaginare la nostra quotidianità con un gatto in casa: a detta di tutti sono autonomi seppur ruffiani, sarebbero aumentati i peli da pulire ma non così tanto. 
Raggiungemmo un accordo: saremmo andati a vedere un cucciolo quel sabato. Solo a vederlo poi ne avremmo parlato. Alle 14 arrivammo al punto che ci era stato indicato dal signore contattato a Torino. Che strano pensai, fermo a bordo strada con un trasportino vicino a un’auto. Quando scesi mi misero fra le mani una palla di pelo che pesava sì e no 300 grammi.

#### L'attimo in cui ci siamo scelti a vicenda

La linguetta rugosa di quel gattino speciale iniziò a leccare le mie dita e il signore disse che potevamo caricarla in auto, che era una femminuccia di quasi 3 mesi e si alimentava già da sola. Ma come, i patti erano solo vederlo! Non sarebbe arrivato a fine sera, ci disse voltandosi dall’altra parte. Guardai lui con odio, e Paolo con amore. Così *salimmo in auto in tre, senza pensarci due volte*. 
Eravamo destinati ad incontrarci? Forse sì. Iniziammo a ridere, a pensare ai possibili nomi, alla reazione di Olimpia. Trovammo subito un veterinario aperto. Scoprimmo che era un maschietto e non aveva nemmeno due mesi di vita. Cominciava così una nuova ricerca del nome perfetto. Perché non Sakè? Era stato discusso al ristorante giapponese e ci aveva fatti *ubriacare di amore* non appena lo avevamo visto. Era deciso. 
Da li a poco scoprimmo che anche con Olimpia le cose sarebbero andate bene, perché quell’esserino era sopravvissuto grazie a noi e si meritava il posto di membro della famiglia. Quello che non sapevamo era che era davvero un gatto speciale e che ci avrebbe regalato attimi indimenticabili ogni giorno.