# Il nostro van, la nostra casa a 4 ruote

*Una decisione presa dopo il pranzo di Natale, il regalo che non ci eravamo fatti e che il destino ci ha messo sotto al naso dopo una fetta di panettone con le gocce di cioccolato. Un dolce inizio come cambio di vita.*

25 dicembre 2020. Dalle direttive regionali non potevamo spostarci da Torino per cui, dopo aver pranzato in videochiamata con i nostri genitori, abbiamo iniziato a curiosare tra blog e video di persone che viaggiavano in van…** e in quel momento si illumina la nostra lampadina! 
**Forse era meglio essere a casa dalla famiglia e giocare a tombola? 
Chi può dirlo, ormai la nostra decisione era praticamente presa: informarci ancora di più. Casualità vuole che pochi giorni dopo, precisamente la sera di capodanno, riceviamo in regalo da una coppia di nostri amici un quadro:** una stampa di un van e una scritta, “go”**. Non siamo fatalisti né accaniti lettori di oroscopi, ma diciamo che un po’ di peso a questa coincidenza l’abbiamo dato. 

Iniziamo quindi a controllare siti internet e a chiamare varie concessionarie finché un sabato mattina di febbraio lo troviamo: **è stato amore a prima vista**. Non ci importava che non fosse un top di gamma, che non avesse mille accessori. Sarebbe stato lui, semplice, funzionale, pronto ad assecondare le nostre pazzie. Abbiamo atteso gli inizi di giugno contando i giorni alla rovescia, momento in cui abbiamo iniziato il rodaggio suo e nostro: l’abitabilità è esattamente come il bagno di casa nostra, per cui la prima regola è non litigare al suo interno, al massimo discutere senza che uno debba però uscire fuori, soprattutto se piove!

#### Quali erano le caratteristiche fondamentali per il nostro van?

La lunghezza: è un 5.40 mt, perfetto per poter parcheggiare anche in città.
Il bagno: lo sappiamo, si può essere molto più spartani di così, ma entrambi non volevamo rinunciare alla doccia e al wc. 
Pannello solare: primo accessorio optional che abbiamo inserito. 
Inverter: nell'ottica di lavorare on the road non poteva mancare, per poter caricare cellulari e pc all'occorrenza. 
Ci importava poi che fosse di ultima generazione per inquinare meno e che non avesse troppi km per poterli percorrere tutti noi. 
Queste erano le nostre pretese. Potevamo benissimo prendere un mezzo usato, uno più lungo, uno più corto, eccetera eccetera eccetera. Ma quando l’abbiamo visto ci ha ispirato fiducia, ci siamo immaginati dentro all’avventura ed era adatto alle *nostre necessità con Olimpia e Sakè*. **Era lui**. E dal momento in cui siamo saliti alla guida abbiamo sentito che avrebbe potuto regalarci davvero grandi emozioni.
