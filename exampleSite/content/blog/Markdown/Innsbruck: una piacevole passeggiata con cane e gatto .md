Innsbruck: una piacevole passeggiata con cane e gatto 

Non avevamo aspettative sulla capitale del Tirolo, così ci siamo lasciati meravigliare viuzza dopo viuzza ed è stata una bellissima scoperta.

Innsbruck è stata la prima cittadina che abbiamo visitato con i nostri animali non appena varcato il confine italiano. Abbiamo comprato qualche yogurt a Vipiteno e poi via, superato il Brennero, ci siamo lasciati casa alle spalle. Siamo arrivati di sera, sotto un bel temporale, abbiamo cercato il parcheggio più vicino e siamo andati a dormire. L'indomani era lunedì di pentecoste, festa per tutti. Ci siamo svegliati con un bel sole caldo e abbiamo spostato il van in una bella viuzza residenziale con case colorate da un lato e ville bellissime dall'altro, l'ideale per iniziare a passeggiare con Olimpia e Sakè per la vie di Innsbruck. 

### Come organizzare una passeggiata ad Innsbruck con cane e gatto 

Abbiamo iniziato il nostro tour della città dal parco del palazzo imperiale: un giardino piuttosto grande, ben curato, con alberi secolari, un laghetto con le anatre, aiuole colorate e numerose panchine. Davvero un bel posticino dove passare rilassarsi e magari leggere un libro.
Passando davanti al palazzo imperiale e girando sulla destra ci si addentra nel cuore del centro storico, fino ad arrivare al "tettuccio dorato" che si affaccia sulla piazza con la torre civica. Le facciate dei palazzi sono davvero ben curate e ci sono numerosi negozi, anche di prodotti tipici. Abbiamo proseguito la nostra passeggiata di Innsbruck con cane e gatto verso la statua di Sant'Anna, ammirando i palazzi e le vetrine lungo "Marie Theresien Strasse" fino a raggiungere l'arco di Trionfo. A questo punto, essendo una giornata soleggiata, girandoci indietro ci si è aperto uno scenario spettacolare davanti agli occhi: le montagne a fare da sfondo a tutti i bellissimi edifici attraversati prima. 
Siamo tornati indietro con molta calma, godendoci il ritmo piacevole di questa cittadina. Prima di tornare al camper abbiamo passeggiato lungo il fiume e dato un'occhiata al Duomo di San Giacomo, che era però chiuso per lavori. 



### Cosa portare con voi
Innsbruck è una città curata e ordinata, godetevi questa atmosfera che si nota ad ogni angolo. Ovviamente i miei consigli sono: non dimenticate guinzaglio, museruola, sacchetti per le deiezioni e una bella ciotola per l'acqua. Non ci abbiamo fatto troppo caso perchè avevamo due borracce con noi, ma non mi sembra di aver visto molte fontane. Se sarà una calda giornata sarà bene essere previdenti. 



