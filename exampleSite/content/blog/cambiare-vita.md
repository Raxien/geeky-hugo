---
title: 'Non solo l’ennesimo blog: la storia di una "famiglia bestiale"'
description: Di come cambiare vita, di viaggi e avventure, degli incontri sulla via,
  di come viaggiare con un gatto al guinzaglio.
image: https://res.cloudinary.com/ilgattodicitturin/image/upload/v1655735460/Articoli/questo_blog_1.2_snz7mt.jpg
date: 2022-06-20T09:18:00.000+01:00
categories:
- Curiosità
type: featured
Victor_Hugo: 'true'
Focus_Keyword: cambiare vita famiglia
Victor_Hugo_Clean: 'false'

---
Perché questo blog? Cosa ci può essere di nuovo da scrivere, dire o mostrare nel 2022?  
Si può ancora ascoltare quella voce dentro di sé che dice di far qualcosa per non seppellirsi sotto le lamentele quotidiane e cambiare finalmente quella vita che non ci si sente cucita addosso? Noi vogliamo **crederci**. Noi vogliamo **provarci**.  
Abbiamo iniziato a condividere la passione per i viaggi e per i cambiamenti 5 anni fa, quando pensavamo che una distanza di 100 km non ci avrebbe permesso di portare avanti una relazione stabile e creare una famiglia. Abbiamo cambiato idea, abbiamo prenotato quel treno per Parigi, e abbiamo iniziato a darci una *possibilità*. 

##### Quando e dove ha avuto inizio il sogno di vivere nel mondo

Dopo varie avventure in giro per il mondo siamo andati a convivere a Torino, esattamente due mesi prima che scoppiasse la pandemia. In quei giorni abbiamo imparato a conoscerci fra le quattro mura di casa, a scontrarci e chiarirci le idee.   
È scattato qualcos’altro poi, la voglia di ascoltare insieme quella voce che urlava al **cambiamento**.  
È arrivato così il giorno in cui abbiamo scelto di comprare un van. E dopo quello il giorno in cui abbiamo deciso che avremmo lasciato le nostre certezze per le incertezze. O meglio, avremmo lasciato il nido sicuro per poter vivere là fuori nel mondo.  
Gli ennesimi folli sognatori che poi resteranno con il portafogli vuoto? Quello che è certo è che non abbiamo mai pensato di poter cambiare vita a cuor leggero senza ragionare sulle nostre scelte. Abbiamo passato giornate intere a tirare fuori l’argomento, a valutarne gli aspetti positivi e negativi.  
Non ci spaventa non sfruttare il nostro titolo di studio. Non perché ci sentiamo arrivati, ma perché abbiamo bisogno di ampliare i nostri orizzonti. Studieremo per incrementare le nostre conoscenze, cercheremo lavori nuovi e ci nutriremo di tutti gli aspetti che un cambiamento può portare.

##### Qui comincia l’avventura

Quando avevo 10 anni sognavo di sposarmi a 21, arrivare all’altare su di un cavallo bianco, di lì a poco avere 3 figli e vivere per sempre nel mio paesino d’origine. Oggi ho 32 anni, un van di colore bianco che di cavalli ne ha molti di più sulla carta, un cane, un gatto e una persona che mi ha fatto la richiesta forse più giusta che potessi ricevere: **rischiamo di essere felici insieme?**   Si, lo voglio.  
Di cosa parleremo quindi in questo blog? Di cambiamenti, di viaggi e avventure, delle vite altrui che incontreremo sulla nostra via, e di come viaggiare con un gatto al guinzaglio possa essere un biglietto da visita estremamente interessante. Nulla di troppo nuovo. Ma *tutto molto molto personale*. Speriamo di catturare un po’ la vostra attenzione e regalarvi anche solo una piccola parte delle emozioni che a noi piace vivere sulla pelle.

![Una nuova avventura](https://res.cloudinary.com/ilgattodicitturin/image/upload/v1655735460/Articoli/questo_blog_1.2_snz7mt.jpg)