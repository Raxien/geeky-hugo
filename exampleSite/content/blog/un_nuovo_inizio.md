---
title: 'Un nuovo inizio'
description: Un blog che vuole essere una grande scatola dei ricordi, un nuovo inizio per un'avventura che speriamo non abbia fine. 
image: https://res.cloudinary.com/ilgattodicitturin/image/upload/v1684678075/Copia_di_Aggiungi_un_intestazione_1_xokzp6.jpg
date: 2023-05-02T10:00:00+01:00
categories: [ "Curiosità", "Consigli"]
type: featured
draft: false
---

Nelle ultime settimane abbiamo deciso di stravolgere un po' il nostro sito web.
Avevamo scritto di getto una decina di articoli mesi fa, poi tutto si era un po' arenato, dando spazio ad altri progetti che avevamo intrapreso nello stesso periodo.
Da quando siamo partiti ci siamo messi in gioco cercando di reinventarci in tanti modi ed essendo tutto nuovo occorrono non solo energia e voglia, ma anche tempo. 
Ed è proprio prendendo tempo, sedendoci attorno al tavolino del nostro van e sorseggiando un caffè, che abbiamo deciso di avviare un nuovo progetto: scrivere gli articoli delle nostre avventure.

"Sì ma avevamo già iniziato a farlo.."
"Eh ma non ci abbiamo creduto! Pensa a quanti consigli potremmo dare, non solo a chi incontriamo per strada."

Sono state le esperienze che abbiamo vissuto, le piccole cose che abbiamo imparato, le leggi che abbiamo scoperto nei vari paesi, i consigli da poter dare sulle condizioni delle strade, sui luoghi scoperti per caso e nei quali manderesti le persone a cui vuoi bene, a farci venir voglia di tener traccia nero su bianco.

Sono stati quegli incontri con altri viaggiatori, quelle chiacchierate durate sempre troppo poco, quelle frasi come "ti ricordi quel posto?" o "ah che bella quella volta.." a farci venire voglia di condividere.

Ecco che quindi, proprio appoggiati su quel tavolino che ha sentito i nostri racconti e ha visto prender forma la nostra idea, abbiamo iniziato a scrivere:

#### Guide
Trovi al loro interno consigli in generale su alcuni paesi, come i documenti necessari per arrivarci, la situazione delle strade, le dogane e così via.

#### Itinerari in camper (e non)
Puoi leggere le mete che abbiamo raggiunto in questi anni, in camper e non, con alcuni consigli su quelle che per noi risultano "imperdibili" e il perché, corredati di fotografie scattate da noi. 

#### Le mappe
Mettiamo le mani avanti: non siamo proprietari del suolo pubblico! Ecco perché al fondo dei nostri articoli troverai gratuitamente le soste che abbiamo effettuato, perché non possiamo promettere al 100% che rimangano valide nel tempo.

#### Articoli "redazionali"
Non vogliamo limitarci a parlarti di città, soste, musei e cibi tipici. Vogliamo raccontarti anche di qualche dettaglio che ci ha colpiti, di qualcosa che ci ha fatti crescere o ragionare... insomma farti viaggiare un po' al nostro fianco!

#### Il van!
Non gli abbiamo dato un nome ma il nostro van ci accompagna ogni giorno nei luoghi che desideriamo raggiungere, quindi nella sezione a lui dedicata troverai le spese che abbiamo sostenuto per comprarlo e quelle relative alla sua manutenzione.

#### Gli animali 
A Olimpia e Sakè manca davvero solo la parola.. quindi scriveremo noi per loro i consigli utili e i documenti necessari per viaggiare con animali al seguito in ogni angolo del mondo! 

#### Le spese
Avevamo l'abitudine di tener traccia delle nostre spese già quando abitavamo a Torino e abbiamo deciso di continuare a farlo viaggiando, sia per essere consapevoli di come stiamo conducendo questo stile di vita, sia per poter essere utili a chi voglia intraprendere un'esperienza simile e abbia il piacere di fare un confronto.
Trovi i dettagli grafici in questa sezione oppure puoi vedere il nostro video relativo alle spese per vivere un anno a bordo del van! 
(link video)

#### Newsletter
Trovare il tempo di leggere qualcosa in più sappiamo bene che può essere impegnativo, ma ci fa piacere scrivere e inviare ogni settimana una piccola newsletter da qualsiasi parte nel mondo ci troviamo.
9 metri quadrati arriva via mail ogni mercoledì in pausa pranzo e dura il tempo di bere un caffè!
Se hai piacere di iscriverti puoi farlo qui :)

#### Varie
Si tratta di cose da nerd, per lo più. Migliorie di design del sito che però speriamo aiutino a rendere questo contenitore virtuale lo spazio migliore per i nostri appunti di viaggio. 






_Stiamo creando le fondamenta di una grande scatola dei ricordi, un nuovo inizio per un'avventura che speriamo non abbia fine._








