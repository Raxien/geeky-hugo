---
title: 'Carcassonne: due passi nella città medievale giocando a Carcassonne, l’omonimo gioco di società'
description: "Dopo un anno di partite a Carcassonne, il famoso gioco di società, a bordo del nostro camper, siamo arrivati per davvero in città, dove abbiamo comprato un’espansione per mettere un po’ di pepe nelle nostre avventure a bordo!"
image: https://res.cloudinary.com/ilgattodicitturin/image/upload/v1689176381/Articoli/carcassonne/IMG_4607_tqwtm1.jpg
date: 2023-07-08T17:00:00.000
categories: ["Europa","Guida","Itinerari","Camper","Curiosita"]
country: Francia
type: regular
draft: false
---

Carcassonne è una tipica città medievale con una doppia cinta muraria, 4 porte e 52 torri che si intravedono da lontano e fanno immaginare gesta di dame e cavalieri. 
Lungo tutto il percorso che conduce in città lo sguardo si perde fra terreni vinicoli, lasciando intendere la sua posizione strategica. 

Carcassonne infatti si trova collocata nel sud della Francia, il che rende la città un’ottima tappa sul percorso per raggiungere la Spagna o rientrando. 

Carcassonne è una delle cinque città più turistiche della Francia, motivo per cui noi l’abbiamo visitata alle 7 del mattino, ammirandola in totale solitudine (dalle 10 in estate le stradine vengono invase dai turisti). Dobbiamo ammettere che le numerose insegne turistiche non ci hanno spinti a scattare troppe fotografie, ma vediamo insieme come trascorrere mezza giornata in città!

Se come noi arrivi in camper non temere, al fondo ti lasciamo un paio di siti sicuri in cui parcheggiare (purtroppo la città è penalizzata dai parecchi episodi di furto).

{{< image src="https://res.cloudinary.com/ilgattodicitturin/image/upload/v1689177691/Articoli/carcassonne/R0001115_gkxr0v.jpg" >}}


##### Cosa vedere a Carcassonne

La Città si snoda fra la parte medievale arroccata in cima e protetta dalle mura e quella più moderna.

**La città medievale** 
La città medievale di Carcassonne è un esempio unico in Europa, sia per le dimensioni che per lo stato di conservazione. Si può raggiungere tramite due porte, Porte Narbonnaise e Porte d’Aude, dalle quali si può passeggiare in un dedalo di stradine che pullulano di bar, ristoranti e botteghe. Purtroppo sia nelle viuzze che nelle piazzette si trovano tantissime insegne, sedie e tavolini che lasciano lo spazio solo all’immaginazione per rivivere l’atmosfera medievale autentica. 
Nella città medievale puoi visitare:
il Castello, che ospita il museo lapidario e numerose installazioni oltre a camminare lungo i bastioni e ammirare i panorami sottostanti (orario visite 10-17, prezzo 9,50 euro)
la Basilica di Saint Nazaire, una chiesa di origine romanica ma arricchita da dettagli gotici nei rosoni e nelle cappelle (ingresso gratuito)
il Museo della Scuola
il Museo dell’Inquisizione

{{< image src="https://res.cloudinary.com/ilgattodicitturin/image/upload/v1689176386/Articoli/carcassonne/IMG_4621_i0mm6o.jpg" >}}


Dalla città medievale puoi raggiungere in 15 minuti a piedi la città bassa, attraversando lo splendido Pont Vieux, lungo 210 metri e costruito nel Medioevo. 

**La Bastide Saint-Louis**
La città bassa di Carcassonne, chiamata La Bastide Saint-Louis, fu costruita nel 1260 quando il re Luigi IX concesse alla popolazione il permesso di risiedere in questa zona.
È un centro abbastanza vivo, con numerosi negozi, ristoranti e il mercato coperto. Certo quaggiù vien sempre voglia di alzare gli occhi e cercare di ammirare mura e torri della città alta da ogni angolazione. 
Sei amante delle crociere? A Carcassonne puoi concedertene una alla scoperta del Canal du Midi, realizzato all’epoca del Re Sole per collegare il Mediterraneo all’Atlantico.

{{< image src"https://res.cloudinary.com/ilgattodicitturin/image/upload/v1689176393/Articoli/carcassonne/IMG_4609_t2htt3.jpg">}}


##### Una città festaiola
Nei mesi estivi si tiene il Festival de Carcassonne, relativo a teatro, musica classica, danza, concerti e opera. 
Il 14 luglio si tiene il famoso spettacolo dedicato alla presa della Bastiglia con i fuochi d’artificio. 
A fine agosto-inizio settembre si tiene la Feria di Carcassonne, dedicata a musiche e balli popolari. 
Intorno al 10 di settembre si tiene la festa dedicata all’omonimo gioco di società, uno dei nostri preferiti.


Il gioco da tavola Carcassonne consiste nell’assemblare varie tessere per ricreare città e strade medievali, attorno a chiese e al corso del fiume. Nel tempo sono state realizzate più espansioni, con cattedrali, fiumi, locande, commercianti e costruttori, torri, abbazie, borgomastri, catapulte, bazar, ponti, pecore e colline, draghi e principesse, conti, re ed eretici.

Noi proprio in città abbiamo comprato l’estensione n.2 in uno dei centri del turismo, poi siamo corsi in camper per intavolare subito una partita (si gioca da 2 a 5 persone).
Più volte ci è capitato di invitare qualche viaggiatore a giocare a bordo con noi! Tu ci hai mai giocato? 

{{< image src="https://res.cloudinary.com/ilgattodicitturin/image/upload/v1689177656/Articoli/carcassonne/R0001122_jjsiqq.jpg" >}}

{{< image src="https://res.cloudinary.com/ilgattodicitturin/image/upload/v1689176389/Articoli/carcassonne/IMG_3593_g16t2b.jpg" >}}