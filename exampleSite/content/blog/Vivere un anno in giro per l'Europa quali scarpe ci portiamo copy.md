---
title: "Sali a bordo: una giornata in van con noi"
description: Vivere da full-time vanlifers può essere emozionante, ma anche estremamente stancante. Salite a bordo con noi per scoprire come gestiamo le 24 ore!
image: https://res.cloudinary.com/ilgattodicitturin/image/upload/v1660667091/Articoli/IMG_8669_n5lujz.jpg
date: 2022-08-15T09:00:00.000+02:00
categories:
- Curiosità
type: regular

---
Di solito si pensa al camper come casa ideale per le vacanze, ma se stravolgi un po' i pensieri e decidi di usarlo come casa permanente devi fare i conti con un paio di cose. Quindi se ti va sali a bordo, che ti racconto un po' come gestiamo le 24 ore di una giornata in van.
Partiamo dal presupposto che viviamo in 9 metri quadrati, quello che prima era l'intero bagno di casa nostra! Aggiungiamo che entrambi lavoriamo al pc, Paolo in smartworking per la sua azienda e io, anche se non retribuita, per creare contenuti di vario tipo ogni giorno(post, articoli,video). Quindi una buona parte della nostra giornata in van è dedicata al lavoro, al riordino delle idee, a scrivere e cancellare file.


### Andiamo per ore, sali a bordo che ti racconto una giornata in van con noi 

La nostra sveglia suona alle 7.45. Diamo colazione a Sakè, mangiamo noi e poi è il turno di Olimpia. Ci vestiamo e usciamo a passeggio con loro. 
Da questo momento in poi possiamo vivere 2 tipologie di giornata, che terminano quasi sempre con lo spostamento alla meta successiva.

Giornata Lavorativa: tendenzialmente lavoriamo tutto il mattino e parte del pomeriggio, per poi dedicarci ai nostri hobby o alla visita del posto in cui siamo o al carico-scarico delle acque del van.

Giornata di visita: un esempio possono essere la visita di Salisburgo o Venezia o Vienna, in cui abbiamo trascorso gran parte della giornata a fare i turisti (attimi in cui comunque lavoriamo girando video e scattando foto per poter creare contenuti sulle nostre pagine social)

Ma la sera in camper che si fa? 
Nel primo mese di viaggio non c'è stata una serata di riposo. Partivamo con i buoni propositi, poi c'era da risolvere un problema di lavoro per Paolo, da sistemare una parte del sito, da scrivere un articolo, da mettere giù due idee per un contenuto, da studiare la scaletta per l'appuntamento di yoga della risata online condotto da me (se vuoi saperne di più sul mio club sociale gratuito contattarmi qui ()!)
E ovviamente, l'immancabile passeggiata serale con Olimpia e Sakè.
Morale della favola, si va a letto a mezzanotte circa, non prima di aver letto almeno qualche pagina di un buon libro. 

A noi queste giornate volano, intervallate da momenti esilaranti, da attimi di panico per desiderare più minuti in una singola ora, da messaggi ad amici e parenti che teniamo per mano anche se lontani. 


A tutto ciò bisogna aggiungere i sorrisi di chi incontriamo per strada, le frasi di chi si ferma per fare due parole con noi e accarezzare Olimpia e Sakè, la gioia di approfondire questi scambi umani che sono la nostra benzina quotidiana per tenere alto il livello di buonumore e la voglia di esplorare. 
Insomma, non ci si annoia mai! Anche se si è allo stretto c'è un circuito di movimenti mentali e fisici che si intreccia perfettamente e crea l'armonia che abbiamo scelto e che ci regala davvero delle belle emozioni.

### Come organizziamo i pasti
Verso le 12.30 pranziamo. Che sia qualche avanzo o qualche ricetta ex novo, di solito impiego al max 30 minuti per la preparazione, soprattutto se devo cuocere qualche cereale o legume in pentola a pressione. Se non abbiamo preso il caffè in mattinata ce lo concediamo dopo pranzo. 
Immancabile pausa merenda: che sia frutta secca, crackers, frutta.. insomma qualcosina noi lo dobbiamo mangiare o crolliamo! 
Cena intorno alle 20.30, ma ci è capitato di mangiare alle 19.30 e anche alle 21, sebbene mai più tardi.
Solitamente facciamo la spesa una volta a settimana.

### Come organizziamo le pulizie
L'aspirapolvere vince l'appuntamento fisso quotidiano. Vivendo con 2 animali, in uno spazio davvero piccolo, e dormendo a bordo strada, il camper si riempie facilmente di peli e polvere e lo starnuto è all'ordine del giorno. 
Essendo una casa in miniatura se non si tiene un po' di ordine si rischia di innervosirsi, motivo per cui sistemiamo sempre i nostri vestiti nell'armadio e laviamo i piatti subito dopo aver mangiato. 
Ogni 3-4 giorni ci dedichiamo al carico-scarico delle acque, attività che a volte ci richiede un po' di tempo per raggiungere le stazioni o i parcheggi adibiti. 
Quando necessario (di solito una volta a settimana), se siamo in un'area camper ed è possibile farlo, laviamo i nostri vestiti sporchi (intimo e al più magliette) nella nostra lavatrice portatile (tag scrubba) e stendiamo collegandoci a qualche albero o qualche palo della luce. 
Ogni 3-4 settimane cerchiamo una lavanderia nel paese in cui sostiamo per lavare lenzuola, asciugamani, accappatoi, felpe e pantaloni.