---
title: 'Pian Munè: il rifugio perfetto per il nostro matrimonio on the road'
description: "Sposarsi in montagna ai piedi del Monviso è stata un'esperienza incredibile."
image: https://res.cloudinary.com/ilgattodicitturin/image/upload/f_webp,q_auto:good,w_800,c_scale,dpr_auto/v1689874010/Articoli/Blog/sposi_sotto_monviso_kwe480.jpg
date: 2023-10-02T08:00:00.000
categories: ["Blog"]
type: featured
draft: false
---

Quando abbiamo pensato a un luogo semplice e accogliente in cui riunire i pochi invitati per il nostro matrimonio ci è venuta subito in mente la baita di Pian Munè, un rifugio in legno, ai piedi del Monviso, sopra il piccolo paese di Paesana in valle Po, in provincia di Cuneo.

*Volevamo un posto in cui potessimo sentirci totalmente a nostro agio, in cui mangiare seduti a tavola sentendoci davvero in famiglia.*

*Volevamo poter ridere di gusto senza sentirci fuori luogo, senza dover indossare la maschera di principini delle favole.*

##### Il luogo perfetto 

E' così che ci siamo ritrovati a ballare sulle giostre dei bambini, a cadere dallo **scivolo e sporcarci il vestito senza vergogna**, a ripararci dalla pioggia sotto al porticato osservando la nebbia salire da valle. 
E' così che, quando le nuvole sono scomparse, siamo corsi tutti fuori a ringraziare il re di pietra, il Monviso, per aver fatto capolino. 

E' così che siamo andati a scattare qualche foto **nel bosco della Trebulina** e abbiamo corso sotto al diluvio protetti dalle foglie degli alberi che tintinnavano i loro migliori auguri a ogni folata di vento.

{{< image src="https://res.cloudinary.com/ilgattodicitturin/image/upload/f_webp,q_auto:good,w_800,c_scale,dpr_auto/v1689094780/Articoli/Blog/sposi_bosco_tribulina_ehra7w.jpg">}}

Volevamo che la natura fosse al nostro fianco, volevamo poter rimanere a dormire in montagna nella nostra casa a quattro ruote, **vivere appieno ogni istante in un luogo in cui sentir riecheggiare l'eco delle nostre risate.**

Purtroppo come avrete capito il meteo non è stato un degno compare per tutta la giornata, motivo per cui abbiamo dovuto rinunciare a salire in seggiovia e scattare qualche foto ricordo ben più panoramica.

##### Non solo un rifugio

Pian Munè infatti non è soltanto un luogo dove passeggiare e dove trovare ben due rifugi in cui rifocillarsi con buon cibo della tradizione. 

D'inverno si può sciare, ciaspolare e approfittare delle escursioni sulle motoslitte. 

Insomma, può sembrare un luogo da **dover raggiungere per forza, lontano da tutto.** 
Per noi invece c'è racchiuso tutto: qui Sara ha imparato a sciare, qui abbiamo passeggiato molte volte negli anni in tutte e quattro le stagioni e questo luogo era davvero la cornice perfetta per dare il via a una nuova avventura insieme. 

{{< image src="https://res.cloudinary.com/ilgattodicitturin/image/upload/f_webp,q_auto:good,w_800,c_scale,dpr_auto/v1689094780/Articoli/Blog/brindisi_sposa_lnenuy.jpg">}}

##### Un team eccezionale 

Nei rifugi di Pian Munè Marta e il suo team sanno accogliere e ascoltare, oltre a proporre non solo menù sempre accativanti e a tema, ma soprattutto eventi di ogni genere. 
Per noi hanno curato ogni dettaglio, **allestendo il tavolo con fiori di campo e rametti di rosmarino**, semplici e delicati. 
Soprattutto, cosa non da poco, hanno gioito insieme a noi. 
Siete curiosi di scoprire i vari eventi che propongono? Non perdetevi {{<extLink "il loro sito" "https://www.pianmune.it/">}} e la loro {{<extLink "pagina Facebook" "https://www.facebook.com/PianMune">}} per rimanere aggiornati! 

Che sia per una tappa nel rifugio a valle a 1535 m o per una gita a passeggio o in seggiovia alla baita in quota a 1890 m, il panorama che avrete a 360° **ripagherà ogni chilometro percorso per arrivare fino a qui.** 

{{< image src="https://res.cloudinary.com/ilgattodicitturin/image/upload/f_webp,q_auto:good,w_800,c_scale,dpr_auto/v1689094780/Articoli/Blog/la_tavolata_bvn0ws.jpg">}}

##### Wild life

Se come noi siete vanlifers o camperisti vi aspetta un comodo parcheggio con vista cucuzzolo del Monviso, ma potete anche pernottare in tenda in un'area apposita su prato oppure scegliere una struttura nel paese di Paesana, a 15 km.  

Se preferite fare un picnic potete sfruttare il comodo e ampio piazzale e da lì non avrete che l'imbarazzo della scelta per trovare un posticino dove sedervi e godere della pace di un angolo di paradiso racchiuso dalle montagne. 

Insomma, speriamo di avervi un po' incuriositi, di avervi fatto venir voglia di scoprire un piccolo angolo di paradiso delle nostre vallate.
Chi lo sa, magari un domani torneremo a organizzare qualcosa con Marta e occuperemo il piazzale di amanti dei viaggi.
Per il momento vi lasciamo {{<extLink "le coordinate" "https://maps.app.goo.gl/fnAjgPgQZCuPW8ro6">}}, se arrivate in cima **sorridete al Monviso anche per noi!**

{{< youtube2 RsTGZQ0ZxDI>}}