---
title: 'Gunkanjima: l''isola fantasma al largo di Nagasaki'
description: 'Esplora Gunkanjima, l’isola fantasma di Nagasaki: un’ex miniera di carbone abbandonata, ora Patrimonio UNESCO. Scopri la sua storia, da città sovraffollata a relitto post-apocalittico.'
image: https://res.cloudinary.com/ilgattodicitturin/image/upload/f_auto,q_auto,w_800,dpr_auto/v1753423139/Articoli/Giappone/gunkanjima-l-isola-fantasma-nagasaki_uvhygz.png
date: 2025-06-03T7:00:00+01:00
categories: ["Tour di Nagasaki", "Kyushu"]
language: it
type: regular   
continent: Asia
country: Giappone
---
A circa 20 km [dalla costa di Nagasaki](/blog/nagasaki-un-giorno-giro-isola-fantasma-hashima/), emerge dal mare la sagoma inquietante e affascinante di **Hashima**, meglio conosciuta come **Gunkanjima**, l’“**isola nave da guerra**”. Il soprannome non è casuale: la sua forma massiccia e i suoi edifici in cemento armato sembrano il relitto di una città alla deriva, uno spettro del passato industriale del Giappone.

{{< indice >}}

### Dalla roccia disabitata al cuore nero dell’industria

La trasformazione di Hashima iniziò nel **1887**, quando la **Mitsubishi Corporation** acquistò l’isola dopo la scoperta di **depositi di carbone** sotto il suo fondale. Nel tempo, l’isola venne **ampliata artificialmente** per ospitare una vera e propria cittadella: miniere, palazzi residenziali, scuole, ospedali, infrastrutture. Il tutto su appena **6,3 ettari**.

Al culmine della sua attività, nel **1959**, Gunkanjima contava **oltre 5.000 residenti**, rendendola uno dei luoghi **più densamente popolati al mondo**. Ma questa densità era tutt’altro che sinonimo di comfort: le **abitazioni erano piccole**, le **strade strette**, e le **condizioni di lavoro durissime**. I minatori scendevano ogni giorno nelle viscere dell’isola per estrarre il carbone, affrontando calore, umidità e pericoli continui.

{{< youtube2 NVYHqeQhyAc >}}

### Un campo giochi in cemento

Eppure, nonostante tutto, sull’isola **si rideva anche**. I bambini **giocavano sui i tetti**, si nascondevano nei vicoli, e osservavano da lontano le onde degli tsunami dietro a una **barriera di cemento**. Esisteva persino una **piscina riempita con acqua di mare**, oggi solo un ricordo sgretolato dal tempo.

Durante la nostra visita, a raccontarci tutto questo è stato **un volontario di 80 anni**, appassionato e sorridente, che parlava inglese con entusiasmo e orgoglio. "Scattate più foto che potete", ci ha detto. "Tra sei mesi potrebbe non esserci più nulla. Quest’isola crollerà, e di lei rimarranno solo i ricordi".

{{< leggi-anche url="/blog/nagasaki-un-giorno-giro-isola-fantasma-hashima/" >}}

### L’abbandono e il silenzio

Nel **1974**, la Mitsubishi chiuse la miniera. Gli abitanti furono costretti a **lasciare l’isola in poche settimane**, lasciando dietro di sé case, oggetti, e frammenti di vite. Da allora, **Gunkanjima è rimasta deserta**, esposta ai venti, alla salsedine e all’incuria del tempo, e gli edifici si stanno sgretolando, rendendola sempre più simile a un **set post-apocalittico**.

Oggi l’isola è Patrimonio dell’Umanità UNESCO, ma **l’accesso è limitato**: solo alcune parti sono visitabili in sicurezza. Nonostante ciò, resta un simbolo potente della **corsa industriale giapponese** e del **prezzo umano** che l’ha accompagnata.

### Un luogo che fa riflettere

Gunkanjima non è solo una curiosità per appassionati di storia o urbex: è **una memoria viva**, che ci interroga sul senso del progresso, sulla fragilità delle conquiste umane e su ciò che resta, quando tutto il resto scompare.

{{< image src="https://res.cloudinary.com/ilgattodicitturin/image/upload//w_1000/f_auto,q_auto,w_800,dpr_auto/v1753423175/Articoli/Giappone/nave-per-gunkanjima_nvq9h9.png" caption="" >}}

### Come arrivarci

- I tour partono dal porto di Nagasaki ({{< extLink "Nagasakiminato Terminal" "https://maps.app.goo.gl/x1rQyUAvqB6LcTL99" >}} nell’area di Oura).
- Prenota **online** in anticipo, soprattutto nei weekend.
- Lo sbarco sull’isola è **permesso solo con bel tempo**, altrimenti il tour diventa solo una crociera panoramica.

### Tour operator consigliati
Noi abbiamo usato il tour operator *{{< extLink "The Gunkanjima Landing & Cruise" "https://www.gunkan-jima.net/en/" >}}* in quanto offre guide in inglese. La guida è gratuita ma attenzione, è disponibile solo il martedì, giovedì e sabato.