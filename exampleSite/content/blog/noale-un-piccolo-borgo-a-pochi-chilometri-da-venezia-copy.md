---
title: 'Noale: un piccolo borgo a pochi chilometri da Venezia'
description: Uno di quei paesi in cui ti viene voglia di fermarti, di fare due parole con la gente del posto, di saperne un po' di più.
image: https://res.cloudinary.com/ilgattodicitturin/image/upload/v1657705481/Articoli/Noale_.jpg
date: 2022-07-13T10:00:00Z
categories: ["Italia", "viaggiare"]
type: regular
---
Noale, un piccolo borgo a pochi chilometri da Venezia, era in realtà una tappa obbligatoria del nostro viaggio. Ci siamo dovuti fermare un paio di giorni per questioni lavorative, ma siamo riusciti a godere appieno della sua atmosfera. Ovviamente abbiamo fatto i turisti insieme a Sakè e Olimpia, che hanno attirato i sorrisi di numerosi passanti. Proprio la sera in cui siamo arrivati abbiamo avuto la fortuna di fermarci a chiacchierare con una signora del posto, che ci ha consigliato un tour delle cose imperdibili da vedere in questo piccolo borgo a pochi chilometri da Venezia. In pieno centro si trova una comoda area sosta camper, non utilizzabile il giovedi mattina per stallo mercatale. L'area è segnalata come a pagamento con una sbarra che si abbassa automaticamente la sera: quando siamo arrivati noi l'addetto al pagamento non si è mai presentato nonostante avessimo comunicato la nostra presenza. Sono presenti i servizi di carico e scarico acque. Di seguito il link di Park4night che potete scaricare [**qui se avete iPhone**](https://apps.apple.com/it/app/park4night-com/id430946556) o [**qui se avete Android**](https://play.google.com/store/apps/details?id=fr.tramb.park4night&hl=it&gl=US)

#### Facciamo i turisti a Noale

Lungo la strada principale che attraversa il borgo si trovano i portici gotici e antichi palazzi, delimitati da un lato dalla Torre dell’Orologio e dall’altro dalla Torre delle Campane. Ci sono poi il Palazzo della Loggia dove hanno sede il Muncipio, il Museo Civico e la Pinacoteca 'Egisto Lancerotto' e la parrocchia dei Ss. Felice e Fortunato.

![A passeggio per le vie di Noale](https://res.cloudinary.com/ilgattodicitturin/image/upload/v1657705492/Articoli/a_passeggio_per_le_vie_di_Noale.jpg)

Noale conserva tracce del suo glorioso passato militare nella Rocca dei Tempesta, edificata nel XII secolo a ridosso del fiume Marzenego. La rocca ospita adesso importanti avvenimenti culturali e, dopo due secoli di abbandono in cui è stata utilizzata anche come camposanto, è tornata a essere il simbolo del centro d’arte.

Il giovedì mattina lungo le vie del paese si svolge un mercato molto ricco che spazia dall'abbigliamento ai beni di prima necessità. 

Poco lontano dal centro abitato si trova [**l’oasi WWF Cave di Noale**](http://www.oasicavedinoale.it): una delle mete preferite dai fotografi naturalisti della regione per la presenza di numerose specie animali e vegetali. 

#### Dove mangiare a Noale 

In questo borgo a pochi chilometri da Venezia abbiamo pranzato e cenato in due posti differenti, trovandoci molto bene in entrambi. 

Per il pranzo ci siamo fermati da [**"CORTIVO 2.0"**](https://www.cortivonoale.it). Qui si trova un menu che ha delle portate leggermente diverse dalle proposte serali e una scelta giornaliera sempre diversa, con abbinamenti molto interessanti. Paolo ha optato per un hamburger con contorno, io per una pasta con pesto di pistacchi davvero gustosa. Piacevolmente stravagante il locale, con un tavolo appeso al soffitto e altri dettagli davvero divertenti. Molto gentile il personale, con un servizio veloce e cortese. Ci sentiamo davvero di consigliarvelo.

Per quanto riguarda la cena abbiamo optato per la [**"Trattoria Dal Fritoin"**](https://www.dalfritoin.it), incuriositi oltre che dalle recensioni sulla frittura di pesce, dalla proposta dolce di un tiramisù con i fiori di zucca e gli amaretti. Purtroppo abbiamo trovato il tiramisù classico quella sera, ma ugualmente delizioso. Ci uniamo agli apprezzamenti sulla frittura di pesce, molto ben bilanciati anche i sapori del primo con seppie e zucchine. Un buon vino bianco e la cena è servita. 

![La rocca di Noale](https://res.cloudinary.com/ilgattodicitturin/image/upload/v1657705148/Articoli/La_Rocca_di_Noale.jpg)

#### Cosa visitare con cane e gatto

Con Sakè e Olimpia abbiamo camminato per tutte le vie del paese e lungo l'argine del fiume. Qui vi raccomando un po' di accortezza dato che ci sono numerosi animali, tra cui anatre e galli, liberi di girovagare. Per quanto riguarda l'area naturalistica del WWF, il sito internet cita "cani non ammessi", per cui ci siamo limitati a una passeggiata nella zona subito accanto, in aperta campagna.

![Turisti a Noale](https://res.cloudinary.com/ilgattodicitturin/image/upload/v1657705037/Articoli/turisti_a_Noale.jpg)

#### Un piccolo borgo a pochi chilometri da Venezia 

Ebbene sì, la Serenissima si trova davvero a pochi chilometri da Noale, tant'è che è raggiungibile comodamente con il treno. Noi abbiamo preferito avvicinarci con il camper per avere una base più comoda e vicina in caso di necessità con gli animali, ma se decideste di fare sosta qui, il tragitto in treno vi richiederà una quarantina di minuti (costo del biglietto 1,90 € in seconda classe). 

Lasciamo il link al [**reel sulla città di Noale**](https://www.instagram.com/reel/CeBBXTyjZMy/) mentre se vuoi saperne di più sul nostro viaggio a Venezia clicca [**qui**](https://vandipety.it/blog/venezia-cane-gatto).